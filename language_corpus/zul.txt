IMeya yeTheku ingenelela enkingeni yombhikisho
IMEYA yeTheku ithembise ukuyisukumela ngokushesha inkinga yomphakathi waseReservoir Hills onqume ukuvala imigwaqo izolo ekuseni, ubhikishela ukunganakwa kwezindlu ohlala kuzo ezacekelwa phansi wumlilo.Phakathi kwezinkinga ezikhungethe lo mphakathi kubalwa ukungafakwa kwamapayipi endle nokungalungiswa kukagesi okubikwa ukuthi uqale ukuhlupha ngemva komlilo owashisa izindlu.UMnuz Mxolisi Kaunda, ohambele lo mphakathi  unxenxe uphiko lukagesi ukuthi luyilungise inkinga ekhungethe le ndawo.“Sivumelane ngomhlangano ozoba ngeSonto, esizolalela kuwo ezinye izimfuno zomphakathi.
Amalungu omphakathi analo ilungelo lokuzwakalisa izikhalazo zawo kodwa siyawanxusa ukuthi aqikelele ukuthi awayilimazi impahla yomkhandlu,” kusho uKaunda.Eqhuba, uqinisekisile emalungwini omphakathi ukuthi umasipala uzozibophezela ekuphuthumiseni izidingo zawo.
Uphinde wawatusa ukuthi asebenzise imigudu efanele uma efuna ukuzwakalisa izikhalo zawo.“Siwguhulumeni olalelayo futhi neminyango yethu ivulekile kulabo abafuna ukuxhumana nathi ngezimfuno zomphakathi,” kubeka imeya.
Amajaji azomemezela usuku lwesinqumo kwelakaShembe
INKANTOLO yoMthethosisekelo kulindeleke ukuba ikhiphe usuku ezothula ngalo isinqumo ngombango wobuholi ebandleni lamaNazaretha njengoba izolo icala lingazange libe khona.Leli cala liphakathi kwabaseThembezinhle nabaseBuhleni.
EBuhleni baholwa yiNkosi Mduduzi “Nyazilwezulu” Shembe, eThembezinhle baholwa iNkosi Phinda Shembe, emuva kokuba kukhothame iNkosi Vela “Misebeyelanga” Shembe.Isolezwe likhuluma nommeli waseThembezinhle uMnuz Trevor Nkosi, uthe bebenolwazi lokuthi icala lizoba khona izolo njengoba kwakubhalwe kanjalo kwi-website yoMthethosisekelo kodwa kwangenzeka lokho  ngenxa yokuba matasa kwamajaji namanye amacala.“Icala belingekho ohlwini lwamacala namhlanje, kwakufakwe ukuthi lizoba khona  namhlanje kwi-website yenkantolo kodwa kwabuye kwasuswa lokho.
Silindele unobhala wasenkantolo ukuba asazise ukuthi amajaji alungele nini ukuba athule isinqumo.
Amajaji besazi ukuthi bese ekulungele ukuletha isinqumo.
Sesizozwa ngawo, ngoba ngisho nomabhalane wenkantolo uthe uzolindela wona amajaji ukuba akhiphe usuku,” kusho uNkosi.Besibhekwe ngabomvu lesi sinqumo njengoba kuzoba isona sokugcina kuleli cala eselidonse kusukela ngo-2011.Umbango wasuka emuva kokukhothama kweNkosi uVimbeni Shembe uThingolwenkosazana.Okwasusa umsindo kwaba ukuthi iNkosi Mqoqi Ngcobo yamemezela uNyazilwezulu njengomholi ekubeni kuthiwa yayingagunyaziwe.Ummeli uMnuz Zwelabantu Buthelezi waba nobufakazi obuqinile bokuthi umholi ofanele yiMisebeyelanga ngoba wasebenzisa incwadi eyasayinwa wuThingolwenkosazana.Icala lasuka Nkantolo eNkulu eThekwini, laya kweNkulu yaseMgungundlovu, ladlulswa layiswa eNkantolo yokuDluliswa kwamaCala eBloemfontein.UNkosi uthe yize engenalwazi lokuthi isinqumo sizokhishwa nini kodwa kungaba noma yinini.
Uma nje amajaji esekulungele ukusikhipha.
I-SACP yeseka uKhongolose empini yokulwa nenkohlakalo
ISOUTH African Communist Party (SACP) yamukele isinqumo se-ANC sokumisa ezikhundleni amalungu ayo anamacala enkohlakalo nabucayi ezinkantolo.NgoMsombuluko, i-ANC iphothule umhlangano wesigungu esiphezulu odonse izinsuku ezintathu.
Kuvele ukuthi kukhona abaholi abazishenxele ngokwabo kwathi labo abahlulekile babhalelwa izincwadi ezibamisayo.
I-SACP ithi nayo izoqhubeka nohlelo lwayo lokuqondisa ubugwegwe amalungu ayo anamacala enkohlakalo nabucayi ezinkantolo.Esitatimendeni esithumele ngemva komhlangano we-ANC, i-SACP income isinqumo sikaKhongolose sokumisa abagoloze ukushenxa ezikhundleni yathi yisinyathelo esihle ekulweni nenkohlakalo.Ithe kuzoba yisifundo nakwabanye abebesacabanga ukuzimbandakanya nezenzo zenkohlakalo.Omunye wabaholi ababhalelwe incwadi emumisa enhlanganweni uNobhala jikelele uMnuz Ace Magashule.
Lo mholi akahlangabezananga nomnqamulajuqu wezinsuku ezingu-30 ayebekelwe wona nabanye abanamacala ezinkantoloLeli qembu liveze nokuthi liyayeseka iKhomishana kaZondo, ephenya ngezinsolo zokulawulwa koMbuso yidlanzana.Ithe iyaweseka uKhongolose empini yawo elwa nenkohlakalo yanxenxa amalungu amadlela ndawonye nomphakathi wonkana ukuba benze okufanayo.I-SACP iyalweseka uhlelo lokuhlelwa kabusha kwenhlangano yomakadebona bezempi uMkhonto Wesizwe nokuqinisekiswa kobulungu bamalungu ayo.Le nhlangano ithi iyasamukela isinqumo se-ANC sokulwa nodlame lwangokobulili yathi izosebenzisana nayo ekulweni lempi.AmaKhomanisi anombono ofanayo nowe-ANC efuna kuqiniswe ubudlelwano namaxhama ezokuxhumana nezwe iCuba.
Ziyanda izinkinga nezikweleti  kwabeNFP
WILLEM PHUNGULAZIYAQONGA izinkinga ezihambisana nezikweleti kwiNFP, okubukeka zingase ziphazamise leli qembu ezinhlelweni zokungenela ukhetho.Izinhlangothi osekunesikhathi eside zingabhekani kuleli qembu likaNkk Zanele KaMagwaza-Msibi, zilokhu ziqhubeke nokugijimisana ezinkantolo, okudalela iqembu izikweleti ezingapheli.
Muva nje uhlangothi oluholwa yilungu lePhalemende, uMnuz Emmam Mansoor noMnuz Vikizitha Mlotshwa onguSihlalo waKwaZulu-Natal, selufake amaphepha eNkantolo eNkulu eMgungundlovu lufuna inkantolo ihlawulise futhi ishushise abaholi beqembu abaqhubeka nomsebenzi phezu kokuba kunesinqumo sesikhashana, esithi ingasebenzi indaba yengqungquthela yango-2019 eyakhetha ubuholi bukazwelonke.
Laba baholi ngoMnuz Canaan Mdletshe onguNobhala Jikelele, nguMnu Bhekithemba Dlamini onguSihlalo noMnuz Obed Ngcamu onguMgcinimafa.
Ngaphandle kokudelela isinqumo senkantolo, uhlangothi lukaMansoor lufuna la madoda ahlawule uR100 000 iyinye ngokudukisa amalungu eqembu ngokuzibiza ngabaholi kungafanele.
UMnuz Teddy Thwala, okhulumela uhlangothi lukaMansoor ukuqinisekisile ukuthi bafake amaphepha enkantolo.
Uthe babone kufanele baphindele enkantolo ngoba laba baholi abathathu badelele umyalelo wenkantolo wangoSepthemba nyakenye, othi ingqungquthela eyabakhetha ngo-2019 indaba yayo mayingasebenzi okwesikhashana.
Uthe lokhu kwakusho ukuthi nobuholi obakhethwa kuyo buzoke bume ukusebenza kuze kuphume isinqumo njengoba sagodlwa ngoMashi.“Sifuna inkantolo ibajezise ngokudelela umthetho wezwe.
Le nto yokushaya indiva umyalelo wenkantolo iyingozi enkulu ezweni ngoba uma izwe lingasenamthetho lifana nelingekho,” kusho uThwala.Uthe bafuna inkantolo ibagwebe bese ivuma nesicelo sabo sokuthi bahlawulise uR100 000 emunye.
Ethintwa uNobhala weNFP, uMnuz Canaan Mdletshe, ongomunye wababekwa icala, uthe bona bayaqhubeka nomsebenzi wabo, okusezinkantolo bakushiyela kubameli babo.
Uthe bamatasa nezinhlelo zokulungisela ukhetho ukuze kungenzeki okwenzeka ngo-2016 lapho iqembu laphuthwa yithuba lokungenela ukhetho.Ngokwamaphepha abonwe yileli phephandaba, ayalela ukuba abamangalelwa bafake amaphepha aphikisayo mhla ka-14 May bese zombili izinhlangothi zifike enkantolo ngomhla ka-26 kuyo ephezulu, kuzoqulwa.
Leli phephandaba lihoshe ukuthi kuseza esinye isikweleti sikaR400 000 ebuholini bukazwelonke beqembu, esidalwe wukwehlulwa ecaleni elabeka eceleni ingqungquthela nesidalwe wukwehlulwa emzamweni yokukhipha uMansoor ePhalamende ngo-2019.
Loku kuphonsana ezinkantolo sekushiya imibuzo ukuthi ngabe leli qembu lizokwazi kanjani ukulungiselela ukhetho ubuholi bungekho.
URamaphosa nenselelo entsheni
UMENGAMELI Cyril Ramaphosa usephonsele inselelo intsha yakuleli ukuba ivuke izakhele amathuba, ingalindeli ukukhangezwa wuhulumeni.Ekhuluma emcimbini wokugubha uSuku lweNtsha obuseMgungundlovu izolo, uRamaphosa utshele intsha yakuleli ukuba ilandele ezinyathelweni zentsha yango-1976, ilwele ikusasa layo.URamaphosa ukhumbuze intsha yakuleli ukuthi yona ayifani nentsha yango-1976 eyabhikishela ukufundiswa ngesiBhunu, ebalula ukuthi intsha yanamhlanje ikhulela ezweni elikhululekile.“Esikhundleni sokuthi nibuze uhulumeni ukuthi uzonenzelani, kufanele nizibuze ukuthi nina yini enizoyenza ukushintsha isimo enikuso.
Nginiphonsela inselelo ukuba niqhamuke namaqhinga okuthuthukisa izwe.“Nginiphonsela inselelo ukuba nikhombise ukuba nomdlandla ekuthuthukiseni leli lizwe nekusasa lenu.
Uma sibambisene singawenza umehluko.”URamaphosa unxuse intsha ukuba ingazihlanganisi nabenza ubugebengu.“Noma ngabe bangabangani benu, ziqhelelaniseni nabo.
Kufanele sisebenze ngokubambisana ukulwa nezinkinga ezibhekene nezwe, ezifana nokuhlukunyezwa kwabesifazane, izimpi zemigulukudu  nokusetshenziswa kwezidakamizwa.“Kufanele silwisane nodlame olubhekiswe kwabathandana nabobulili obufanayo kanjalo nolubhekiswe kwabokufika kuleli.’’URamaphosa ukuvumile ukuthi intsha yanamhlanje ibhekene nezinselelo eziningi.“Cishe u-64% wabantu abasha bakuleli abasebenzi.
Lesi yisimo esingamukelekile.
Abantu abasha yibona abayikusasa lezwe.”URamaphosa ubuye wasebenzisa le nkulumo ukumemezela izinhlelo ezahlukene zokuthuthukisa intsha.Umemezele uhlelo olusha okuhloswe ngalo ukulekelela intsha ukuba ithole amathuba ezomnotho, iSA Youth.“Lolu hlelo luzohlanganisa iminyango kahulumeni eyisishagalombili.
Le minyango izoholwa ngowezeMisebenzi ukutholela intsha amathuba ezomnotho,” usho kanje.URamaphosa uphinde wamemezela ukusungulwa kohlelo lwezobuchwepheshe lapho intsha ingabhalisa khona ukuze ithole amathuba emisebenzi, amabhizinisi  nawezemfundo, iSAYouth.mobi.UNdunankulu waKwaZulu-Natal, uMnuz Sihle Zikalala, naye unxuse intsha ukuba isebenzisane nohulumeni ukuthola isisombululo enkingeni yokushoda kwamathuba emisebenzi.“Njengentsha yango-1976, intsha yanamhlanje inamaqhinga futhi inomdlandla.
Iyona engakwazi ukushintsha isimo.
Yibona abahlale besikhumbuza ukuthi abafuni ukukhangezwa.
Bahlale bethi ayikho into ethinta bona ezokwenzeka ngaphandle kwabo,” kusho uZikalala.
Uzochitha impelasonto ejele 'ohubhuze amanga' ezweni
OWESIFAZANE okhathaze abantu abaningi  ezinkundleni zokuxhumana ethi kudunwe imoto yakhe wavalelwa ebhuthini uzohlala ejele impelasonto yonke kulandela ukuboshwa ngokuqamaba amanga emaphoyiseni.
Lo wesifazane ubhekene necala lokuqamba amanga, elokukhwabanisa, nelokuphazamisa ukusebenza kwengalo yomthetho ngokuvula icala elingekho lokudunwa imoto esiteshini samaphoyisa ePretoria Glen, eSoweto.Bekumele avele enkantolo yeMantshi ePitoli namhlanje, kodwa kuthiwa amaphoyisa athe udaba lwakhe seluyiswe enkantolo yeMantshi eRandfontein.
Kulindeleke ukuthi avele khona ngoMsombuluko.Okhulumela amaphoyisa eGoli uCaptain Mavela Masondo uveze ukuthi lowesifazane uzivumele yena ukuthi ubehubhuza amanga ekhasini lakhe kuFacebook ngesikhathi ebhala ngokuthunjwa kudunwa imoto yakhe.
Uvume lokhu ngemuva kophenyo lwamaphoyisa asheshe athola ukuthi kuningi okungahlangani ngabatshela khona.
Abantu abaningi ezinkundleni zokuxhumana bakujabulele ukuboshwa kwakhe ngoba bethi udlala ngezinto ekungadlalwa ngazo.
Abanye bathe utshengisa ukungabi nalo uzwelo kubantu abahlukumezekile ezigamekweni ezifana nalezi phambilini.
#findsimphiwemanzini#simphiwemanzini "2% battery I have some scissors so whatever happens I was trying to protect myself" pic.twitter.com/xWr4Ou4GR9#simphiwemanzini #FindSimphiweManzini and she said "they are arguing on who's gonna rape me first" that hit me so hard I felt like it was happening to my very own daughter, my heart just sank to hell, I was so scared for her life.I'm suing her 500 000#simphiwemanzini deserves the full might of the law.
Wasting state resources like that & not to mention, toying with peoples' emotions.
Her actions have honestly trivalised the traumatic, lived experiences of others.
pic.twitter.com/ligMf2U2KR
Umsindo kumenyezelwa uMntwana uMisuzulu njengeSilo esisha
INCWADI ebhalwe yiBambabukhosi elisanda kukhothama iNdlovukazi uMantfombi Shiyiwe Mantfombi Dlamini Zulu isicacisile ngokuqokwa kukaMntwana uMisuzulu Zulu njengeSilo esizolandela.
Lokhu kumenyezelwe ngu-Advocate Madoda Griffiths Madonsela efunda incwadi yamafa eshiywe yiNdlovukazi namhlanje kusihlwa.
UMisuzulu (46) uyindodana yokuqala yeMbube uGoodwill Zwelithini neNdlovukazi.
Kuvele ukuthi yiSilo esaqoka iNdlovukazi uMantfombi encwadini yefa eyalotshwa ngo-2016 ukuthi athathe ubukhosi uma sesikhothama.
INdlovukazi ibe isiziqokela uMntwana uMisuzulu ngoMashi nonyaka ukuthi kube nguye ozoba yiSilo esilandelayo.
“Uma engaphumeleli uMntwana uMisuzulu, ngibeka noma iyiphi enye indodana yami ukuthi ithathe isihlalo sobukhosi.
Amadodana ami azokhetha ngokuvota phakathi kwawo ukuthi ngubani ofanele ukuba sesihlalweni,” kuso incwadi yamafa.
Ngemuva kwalesi simemezelo nokufundwa kwefa kusuke umsindo kulo mhlangano buhanjelwe abantwana bonke kanye namanye amalungu omndeni kubangwa yona indaba yefa kwakhishwa abezindaba Kwakhangelamakengana.
Umsindo ususwe wuMntwana uThokozani ophakame kusanda kuphothulwa ukwethulwa kwencwadi yefa esola iBambabukhosi ngokuhluleka ukwenza umsebenzi abewubekelwe... Udaba oluphelele kwiSolezwe NgoMgqibelo.
UDuduzane Zuma wothe iSilo uMisuzulu
INDODANA yowayengumengameli wezwe uMnuz Jacob Zuma, uMnuz Duduzane Zuma, yothe iSilo, uMisuzulu kaZwelithini izolo.UZuma uhambele esigodlweni KwaKhangelamankengane lapho ehlangane khona neSilo.UZuma, ongusomabhizinisi, ufike esigodlweni nesipho sezinkomo eziyishumi.Uvaleleke emhlanganweni neSilo isikhathi eside.Umhlangano wabo wubuhanjelwe nangundunankulu kaZulu, uMntwana  Mangosuthu Buthelezi.Akukuningi akushilo emuva kwalo mhlangano uZuma.“Uyinkosi yami.
Njengendoda yomZulu ngibone kubalulekile ukuthi ngizokotha iSilo,” kushaya uZuma ngamafishane emuva komhlangano.Ebuzwa ngokuxoxwe kulo mhlangano, uZuma unqabile ukuphumela obala.Izolo bekungolunye usuku olumatasa eSilweni njengoba izivakashi ezahlukene beziphuma zingena esigodlweni.Selokhu iSilo sibuyile eSwatini lapho besiyoqoqa khona izimpahla zaso njengoba bese sihlala khona, kusukela kwakhothama iSilo uGoodwill Zwelithini, baningi abantu abahlukene abafikayo esigodlweni.Iningi labo lisuke lizozwakalisa ukweseka iSilo njengoba sisanda kuqokelwa esikhundlenni esikuso.Udaba lokuqokwa kweSilo seluhlukanise phakathi indlunkulu njengoba kukhona abangeneme ngokuqokwa kweSilo.Yize kunemizamo yokuthola isivimbelo senkantolo esivimba ukugcotshwa ngokusemthethweni kweSilo, indlunkulu iyaqhubeka namalungiselo.Alukaziwa usuku okuzogcotshwa ngalo ngokusemthethweni iSilo njengoba kusalindelwe izimpendulo ezibuya kuhulumeni wesifundazwe  nokazwelonke.
Zimkhalele  emngcwabeni ’wesigebengu’ owemoto eyebiwe
ZIMKHALELE esemngcwabeni wosolwa ngokuba isigebengu, owesilisa otholwe ehamba ngemoto entshontshiwe e-Springville, eHighflats.Umsolwa oneminyaka engu-35 uzithele phezu kwamaphoyisa abeqaphe isimo ngeSonto njengoba bekungcwatshwa uMnuz Lucas Mazibuko, ongomunye wabayisikhombisa abadutshulwe ngamaphoyisa eScottsville, eMgungundlovu, ngeledlule.Isolezwe lithole ukuthi amaphoyisa abetshaliwe ezindaweni ezehlukene kule mpelasonto lapho bekungcwatshwa khona abasolwa ngokwahlukana.
Abanye bafihlwe ngoMgqibelo, abanye bafihlwa ngeSonto.Okhulumela amaphoyisa KwaZulu-Natal, uColonel Thembeka Mbele, uthe kuzobhekwa ukuthi umsolwa akathinteki yini kwamanye amacala obugebengu.“Umsolwa uboshwe kade amaphoyisa eqaphe isimo emngcwabeni kaMazibuko.
UMazibuko obeyingxenye yeqembu lezigebengu owabulawa kade bedubulana namaphoyisa eMgungundlovu.
Umsolwa uboshwe ngeSonto ngabo-12.45 etholwa nemoto entshontshiwe.
Ngokombiko wamaphoyisa, le moto kwabikwa ukuthi yebiwa ngo-Septhemba 13, 2020, emgwaqweni u-Percy Osborne, eMorningside.
“Umsolwa uboshelwe icala lokutholwa nemoto eyebiwe, kuzobhekwa ukuthi akazange yini athinteke kwamanye amacala enziwa eHighflats nasesifundazweni.
Umsolwa bekulindeleke ukuba avele enkantolo yasePhungashe namhlanje (izolo),” kusho uCol Mbele.Umphumela wecala ubungakatholakali njengoba idokodo lisagcinwe enkantolo.Khonamanjalo; izolo bekuvele nabasolwa abane ababoshiwe eMgungundlovu, ebekusolwa ukuthi nabo bayingxenye yabayisikhombisa ababulewe.Idokodo lokuvelwa kwabo enkantolo yaseMgungundlovu lisagcinwe enkantolo.Laba batholwe kwenye indawo eqashisayo behlome ngezibhamu.
Kuxoshwe isikhulu kuMasipala weTheku
IBHANTSHI ligcwale umoya eNhlokweni yophiko lwezamaPaki, ezokuNgcebeleka namaSiko kuMasipala weTheku, uMnuz Thembinkosi Ngcobo.
Izolo umasipala ukuqinisekisile ukuthi uNgcobo uxoshiwe njengoba etholwe necala lokungenzi kahle emsebenzini ngenxa yokuhluleka ukubika icala elenziwa wumsebenzi owakhokhela usomabhizinisi imali engu-R140 000 kungafanele.Okhulumela umasipala, uMnuz Musawakhe Mayisela, ukuqinisekisile ukuxoshwa kwalesi sikhulu, wathi akekho osafakwe esikhaleni sakhe okwamanje.“Singakuqinisekisa ukuthi lowo msebenzi okhuluma ngaye uxoshiwe.
Lokhu kwenzeke emuva kokuba kuphume isinqumo esigungwini esiqula amacala abasebenzi bakahulumeni.
Umqashi udaba waluyisa kulesi sigungu emuva kokuba kade kunecala elalifakwe kumasipala.
Isigungu sibe seseseka isinqumo sikamasipala.
Akekho osabekwe ukuba angene esikhundleni salo msebenzi oxoshiwe,” kusho uMayisela.Incwadi yalesi sigungu, esayinwe mhlaka 12 Juni nonyaka, engamakhasi angu-52, iveze ukuthi isinqumo ngaleli cala ukuthi uNgcobo ulahlwa icala, ukuxoshwa yisona sodwa isigwebo esimfanele ngakho-ke bayamxosha kuMasipala waseThekwini.Ngokwecala alithwesiwe, kuthiwa uNgcobo wabikelwa wusomabhizinisi ukuthi wakhokhelwa u-R140 000 ngokungafanele ngomsebenzi abebethi wawenza wokuhlinzeka nge-sound system netende eliwubukhazikhazi nathe yinto angakaze ayenze.UNgcobo kuthiwa lolu daba walunyathela ngezinyawo, wangalubika emaphoyiseni noma kwabaphenyayo kumasipala.“Ngo-2015 wabikelwa umangalelwa (usomabhizinisi), ukuthi wakhokhelwa u-R140 000 kungafanele okwenziwa ngomunye wabasebenzi (igama lakhe), owayesebenza emnyangweni wakho.
Kwakumele lokhu ukubike emaphoyiseni nakulabo abalwisana nenkohlakalo.
Ukuhluleka kwakho ukwenza lokho waphula umthetho wesigaba 1,2,3 ngokuqondisa izigwegwe umsebenzi othi: kumele umsebenzi enze umsebenzi wakhe ngokuthembeka, ngokuzimisela nangawo wonke amandla akhe,”  kusho isinqumo sesigungu.UNgcobo selokhu waqhoqhobala lesi sikhundla kusukela ngo-1999.Icala beliqulwa ngo-Ephreli noMeyi.Umcimbi weBeach Festival wawungo-Okthoba 2015.
Ummangali wathi akazange enze lutho kulo mcimbi kodwa wafonelwa kuthiwa akafake isicelo sokukhokhelwa ngezindleko zakhe.Uthe ngempela wakwenza lokho wabe esekhokhelwa kungafanele.Umsebenzi owayethe lo somabhizinisi akafake isicelo wabe esesula emsebenzini ngawo u-2015.NgoMashi 2017 wabe eseqashwa futhi kumasipala kodwa komunye umnyango, waphinde wesula ngoFebhuwari 2018.Omunye umsebenzi naye owayethinteka wasula, kwathi owesithathu umsebenzi, owayesolwa naye kuleli cala, washona.UNgcobo ngokwakhe uthe wayengazi ukuthi ngo-2015 khona imali eyakhokhwa kungafanele.
Ngokwakhe, uthi wazi ngo-2018 sekuphenywa, waze waba nemininingwane egcwele ngo-2020 esebekwa icala.Isolezwe lifonele uNgcobo izolo ngokuxoshwa kwakhe, ucingo lubanjwe ngowesifazane ongazange azidalule wathi umatasa.“Uzobuyela kuwena, akakwazi ukukhuluma nocingo okwamanje, kukhona amatasa ngakho,” kusho owesifazane.
UZikalala akaneme ngophenyo lwamacala abucayi
KAYIGCULISI indlela okulandelwa ngayo amacala abucayi, aphenywa ngamaphoyisa asiteshini saseHammarsdale eMpumalanga.Lawa ngamazwi kaNdunankulu waKwaZulu-Natal, uMnuz Sihle Zikalala, ofike kungazelele muntu izolo eyohlola ukusebenza kwalesi siteshi ngaphansi komkhankaso, i-Operation Siyahlola.Ubephelezelwa nguNgqongqoshe wezokuThutha, ukuPhepha nokuXhumana koMphakathi, uNkk Peggy Nkonyeni noKhomishana wamaPhoyisa esifundazweni uLieutenant General Nhlanhla Mkhwanazi.UZikalala uthe isiteshi saseHammarsdale singesinye abakhathazekile ngaso KwaZulu-Natal, kuhlanganisa esaseNanda, eMlaza, ePlessislaer nezinye.“Kule ndawo yaseHammarsdale namaphethelo izinga lobugebengu liphezulu, ukubulawa kwabantu kuphezulu, ukudlwengula nokuhlaselwa kwabantu kuphezulu.
Indlela okulandelwa ngayo la macala kayenelisi neze,” kusho uZikalala.Uthe bavumelene ngemuva kwalokhu kuhlola ukuthi uNkk Nkonyeni nomnyango babuke wonke amadodoko, ikakhulukazi lawo athinta awokubulala, ukudlwengula nokushaya ukuthi ahamba kanjani.“Sifuna ukutholaukuthi yingani liphansi izinga lokuboshwa kwabantu.
Yingani ekugcineni kungekho abantu okutholakala ukuthi bayagwetshwa,” kusho uZikalala.Uthe useke waya eMgugundlovu wayohlola izinhlelo zokwakhiwa kwezindlu eMsunduzi nasesiteshini samaphoyisa KwaHlabisa nasemtholampilo wakhona.Uthe izolo bebeseMpumalanga, beyohlola indlela okusebenza ngayo isiteshi namaphoyisa aso.Nakuba enelisekile ngesibalo samaphoyisa akhona kulesi siteshi, kodwa ukhala ngokuntuleka kwezinsiza ezidingekayo ukuze kwenziwe umsebenzi ngempumelelo, kubalwa nokushoda kwezimoto.
Kushubile ubabezala ejola nomakoti
NKOSIKHONA CELEIDIDEKILE futhi ithi idunyelwa yikhanda indodana ethole ukuthi uyise oyizalayo uthandana nomakoti wayo isinyelela.UMnuz Sifiso Khumalo (36) waseNquthu uthi uzizwa sengathi ulele uyaphupha, mhlawumbe usazophaphama.
Uma echaza, uthi ushade noNksz Zinhle Sibisi (32) eminyakeni emibili eyedlule.Uthi uyise omzalayo, uMnuz Themba Khumalo (58), wayejabule kuhle okwengane ibona amaswidi ngesikhathi ziwushaya phakathi kwakhe nomakoti wakhe.
Emshadweni uthi uyise wayegiya aze amhashe ngezibongelo zakhe, aphinde adanse.Uthi uyise wamxhasa ngesamba esikhulu semali ngesikhathi eyolobola umkakhe.Uthi useyabona manje ukuthi uyise wayezilobolela yena futhi nangesikhathi egiya wayejatshuliswa ukuthi “’usenentombi.’’Utshele iSolezwe NgoMgqibelo ukuthi uyise nomakoti wakhe bangamathe nolimi.
Uthi ubengakaze acabanga ukuthi uyise angagila le migilingwane athi ihlasimulisa umzimba.Uthi umngani wakhe wamtshela ukuthi makavule amehlo, kukhona okudla amantshontsho emsamo.
"Ngikhuluma nawe nje kasisazwani nhlobo nomngani wami.
Sibanga ukuthi wangitshela ngokujola kukababa nomkami, ethi mangivule amehlo kukhona okushaya amanzi," echaza.Uthi indlela abaxabana ngayo nomngani wakhe, isandla sakhe saze saphunyuka wamgingqa phansi ngequpha.
Uthi umngani wakhe akazange aphindisele kodwa kunalokho wamshiya namazwi ayethi: ''Kulungile mngani wami kodwa ngelinye ilanga uyongikhumbula.
"Uthi ukuze athole ukuthi uyise uthandana nomkakhe, uhletshelwe ngomunye wasendaweni.
Uthi wamshayela ucingo ethi akazobona uyise eqabulana nomkakhe endaweni ebuqamama nakubo.
Uthi ekubeni yena ubazi ukuthi uZinhle uye edolobheni.Uthi akazange apholise maseko, ushaye imoto yalibangisa kuleyo ndawo.
Uthi kuthe uma efika wazibonela ngawakhe uyise enkonkoshelene umakoti wakhe emotweni.
"Ngibabuzile ukuthi yini lena abayenzayo.
Akekho phakathi kwabo ongiphendulile.
Kunalokho umakoti wami uvele wakhihla isililo, wacela uxolo.
Ubaba yena uvele wangigqolozela nje kwaba sengathi uhanjelwa yingqondo,'' echaza.ISolezwe NgoMgqibelo likhulume naye uZinhle ovele wakhihla isililo wacela uxolo entathelini.
"Ngiyaxolisa bandla bhuti nami angazi ukuthi lento yenzeke kanjani.
Ngiyazisola kakhulu.
Ngiyacela bandla ungalubhali lolu daba,'' usho kanje.Ngemuva kwesikhathi esingangehora intatheli ikhulumile noZinhle, ibe seyithinta uMnuz Khumalo okhwele wadilika entathelini eyibuza ukuthi igunyazwe ngubani ukuthi ibhale ngomndeni wayo ephepheni.
Usabise ngokuthi uma intatheli ike yabhala nje ngalolu daba izowukhomba onotshwala.
''Mfana wami, senajwayela labo okuthiwa bayazesaba izintatheli, mina angikwesabi futhi angikwenqeni.
Qhubeka-ke nalo doti womsangano owuqalayo, uzongibona kahle.
Angiyona mina into yokudlala wena.
Kuhle ngoba ngiyalizwa nephimbo lakho ukuthi uyibhobhodleyana nje lomfana, angeke umelane nami,'' usho kanje egaklaza phansi ucingo.ISolezwe NgoMgqibelo litholile ukuthi uMnuz Khumalo ugila le mikhuba nje ngo-2017 kwashona umkakhe, uNkk Nomaswazi Khumalo (umaGumede) exinwe yisifo sikashukela.
Kuyavela nokuthi uMnuz Khumalo wayekade esembonini yamatekisi kodwa ngemuva kokushona komkakhe wathatha isinqumo sokushenxa.ISolezwe NgoMgqibelo litholile ukuthi uZinhle usekhona kwaKhumalo.
UMnuz Khumalo kuthiwa uke wazama ukuxolisa endodaneni yakhe ngesamba semali engu-R50 000 kodwa indodana yenqaba.
Inkantolo izofuna izizathu zokuhoxa kwabakaZuma
ABAMELI bowayengumengameli wakuleli kumele  bachazele inkantolo enkulu yaseMgungundlovu namuhla ukuthi kungani  bethathe isinqumo sokuthi bahoxe ekumeleni uMnuz Jacob Zuma ecaleni lenkohlakalo abhekene nalo.
Ummeli uMnuz Mpumelelo Zikalala ekhuluma neNewzroom Afrika izolo, uthe inkantolo izodinga ukwazi izizathu zokuthi kungani abameli benqume ukuhoxa.
Uma kuyizizathu ezithinta imali, inkantolo izofuna ukwazi ukuthi ngabe lokhu kwenzeke ngaphambi kokuthi beze enkantolo lapho kwavunyelwana khona ukuthi konke sekumi ngomumo ngecala noma emuva kwalokho.
Uthe uma kuwukuthi lesi sinqumo sithathwe emuva kokuthi abameli nenkantolo bavumelana ngokuthi konke sekumi ngomumo inkantolo ingakuphikisa ukuhoxa kwabameli ngenxa yokuthi umthetho iLegal Practitioners Act nemigomo yokuziphatha kwabameli ayikuvumeli ukuthi kube khona okuzophazamisa ukushesha kokuqulwa kwecala, inkantolo ingabanxusa abameli ukuthi baqhubeke uma isizathu kungesemali kuphela.
Uthe kodwa uma kuwukuthi kukhona esinye isizathu okungaba esokuthi ababoni ngaso linye nabamumele okungenza ukuthi bangabe besakwazi ukumumela ngendlela efanele inkantolo izobe isibuza uZuma ukuthi unabo yini abanye abameli abangamumela.
UZikalala uthe kubalulekile ukuthi inkantolo ithole izizathu zokuhoxa kwabameli isebenzisa  uhlelo lokuthola izizathu kummeli ngaphansi  kukaSection 342A weCriminal Procedure Act, ngoba ibisibeke isikhathi eside ukuze kuqale ukuqulwa kwaleli cala.Inkantolo ifuna ukwazi ukuthi izizathu ziyabambeka yini ngoba  ibinganika ijaji elizokwengamela icala elinye icala ukuthi ilenze ngalesi sikhathi noma inike abameli esinye isikhathi sokuthi ixazulule inkinga ekhona phakathi kwabo nabamumele.
Uthisha umiselwe 'ukufafaza' amanga
UMISIWE emsebenzini wuMnyango wezeMfundo KwaZulu-Natal uthisha owahlaba ikhwelo ngokudla athi kubolile, okuthiwa kuphekelwa abafundi esikoleni samabanga aphakeme, iZiphembeleni, eNanda.UMnuz Sicelo Bhengu, obuye abe wumengameli wenyunyana yothisha i- Educators Union of South Africa (EUSA), ngenyanga edlule ufake ekhasini lakhe leTwitter i-video ngokudla okubolile okuthiwa kunikezwa abafundi kulesi sikole.
Kwi-video unamathelisa  igama likaNgqonggqoshe wezeMfundo esifundazweni, uMnuz Kwazi Mshengu.Lokhu kuphoqe umnyango ukuthi uqale uphenyo.
Esitatimendeni esikhishwe wumnyango ngoMsombuluko, sigxeka uBhengu ngokufafaza amanga ngalolu daba.
Siveza ukuthi uphenyo olwenziwe luthole ukuthi lolu daba lungamampunge.
Lokhu kuholele ekutheni izolo, umnyango umnike incwadi yokumiswa kwakhe emsebenzini.Okhulumela umnyango, uMnuz Muzi Mahlambi ukuqinisekisile ukumiswa kwakhe.
Ngesikhathi Isolezwe  lithinta uBhengu, uthe usamile ekutheni ukudla okuphekelwa izingane esikoleni afundisa kuso kubolile.“Ukubhala ekhasini lami leTwitter ngibhale njengomengameli wenyunyana yothisha, kangibhalanga njengothisha.
Uma umnyango ubuzimisele  ukuthola iqiniso ngalolu daba, kungani ungajubanga ithimba labaphenyi abazimele esikhundleni sokuthi uthumele izikhulu zomnyango?” kubuza uBhengu.Usole ithimba ebelithunywe esikoleni ngokuchema nothishomkhulu, athe naye uwumngani omkhulu womuntu ophakela ukudla khona esikoleni.
Uthe izingane ezalandwa ukuyofakaza ngokudla okudliwa esikoleni, zazilandwa nguthishomkhulu.
Uthe maningi amathuba okuthi wazisabisa.
Uthe unayo i-video lapho ezinye izingane zifakaza ngalolu daba ukuthi luyiqiniso (ayithumele Isolezwe).
Encwadini yokumiswa kwakhe, Isolezwe elinayo ikhophi yayo, kuvela ukuthi umiselwe ukufafaza ulwazi olungesilo iqiniso, olufaka umnyango ehlazweni.
Kubuye kuvele ukuthi usoleka ngokusabisa abafundi ababehlonywa ngemibuzo ngesikhathi kuqhubeka uphenyo, ukungalandeli imiyalelo kathishomkhulu nokumsabisa yena namalungu esigungu esilawula isikole.Umiswe izinyanga ezintathu zilandelana ehola, noma kuze kuphothulwa ukulalelwa kwecala abekwe lona.UMahlambi uveze ukuthi uBhengu usolwa ngokufunza abafundi ipolitiki, kodwa uBhengu ukuphikile lokhu.
Esitatimendeni somnyango kuvela ukuthi ubeseke wamiswa phambilini, kodwa uBhengu uveze ukuthi ukumiswa kwakhe phambilini kwakumayelana nokuthi waqhumbusa ithumba ngemali enguR170 000 okwakusolwa uthishomkhulu walesi sikole waphambilini, okuthe ngokuqhubeka kwesikhathi kwatholakala ukuthi akuveza kuyiqiniso, uthishomkhulu waxoshwa yena, uBhengu wabuyiselwa emsebenzini.
I-ANC igxeke abahlukanisa inhlangano
IKOMITI elibhekele ukusebenza kwansuku zonke le-ANC, ligxeke izinkulumo zabaholi ababeyoseka owayengumengameli we-ANC nezwe uMnuz Jacob Zuma, ngesikhathi evela enkantolo yaseMgungundlovu ngamacala enkohlakalo ngeledlule.UNksz Jessie Duarte, iPhini likaNobhala Jikelele le-ANC, ligxeke uNobhala Jikelele wale nhlangano osamisiwe, uMnuz Ace Magashule, ilungu lesigungu esiphezulu uMnuz Tony Yengeni noMnuz Carl Niehaus womakadebona be-ANC, ngezinkulumo zabo athe zihlukanisa inhlangano.“Ikomiti iNational Working Commitee (NWC) ligxeke izinkulumo zalaba baholi ezinenhlese yokuhlukanisa inhlangano ngesikhathi kuvela uZuma enkantolo.
Siyalele iNational Presenter kwi-ANC ukuthi ibheke lokhu kuphulwa kwemigomo kwalaba baholi, bese iphenya ukuthi yimaphi amacala abangabekwa wona kulandelwa umthethosisekelo we-ANC,”  kusho uNksz Duarte.
Laba baholi bathi kabayi ndawo futhi ngeke basatshiswe ngokuthi baseka uMagashule, bazoqhubeka bameseke.Kwenzeka lokhu nje uZuma ubuyele enkantolo namhlanje njengoba kulalelwa isicelo esifakwe ngabameli bakhe, sokuthi kuhoxe uMshushisi u-Advocate Billy Downer SC.
Uthe ukhulumile noMagashule, wathi ukuhoxisile ukuthi bazoza neningi uma sebeseka uZuma namhlanje.
UMagashule wathi uzofika nabo bonke abantu baseFree State uma uZuma esevela enkantolo.UNksz Duarte uthe iNWC yeseke isicelo senkantolo sokuthi kuphikiswe isicelo sikaMagashule, sokuthi kubekwe eceleni ukumiswa kwakhe kwi-ANC.
UNksz Duarte umemezele ukuthi anikwe kuze kube wuJuni 15, amagatsha e-ANC ukuthi abe nemihlangano.Uyalele ukuthi kuqokwe amalungu amane kule mihlangano, azophakanyiselwa ekutheni abe ngamakhansela njengoba kubhekwe okhethweni lohulumeni basekhaya.
Uthe la malungu kumele kube ngabesilisa ababili nabesifazane ababili.Uqhube wathi kumele kube nokulingana uma kuqokwa amalungu, umuntu ozothola amavoti amaningi nguyena ozodla umhlanganiso.
“Sizogxila entsheni, isipiliyoni naso sibalulekile yingakho sithi kasifuni ukuthi abantu abadala nabo banganikwa indawo yabo.” Uthe ngenxa yemigomo elawula izwe njengoba kuneCovid-19, cishe bazoba ngu-250 abantu abazohambela imihlangano yamagatsha.
Kuminze iphoyisa lidoba olwandle
KUMINZE iphoyisa likaMasipala weTheku ngesikhathi beyodoba olwandle iWestbrook ngasoThongathi  izolo ekuseni.Kuthiwa u-Inspector Anthony Pattison (54) ubengekho emsebenzini ezikhiphele olwandle nomngani wakhe beyodoba ngesikhathi kwenzeka lesi sehlo.Okhulumela amaphoyisa alomkhandlu, uSenior Superintendent Parboo Sewpersad uthe isehlakalo senzeke ngemva kuka-7 ekuseni.
Ulandise wathi umufi ubesophikweni lwebhendi kamasipala eviliyela uma kunemicimbi nemingcwabo obekuthi uma engekho emsebenzini enze izinto eziningi zokuzijabulisa okubalwa nakho ukudoba.“Uye nomngani wakhe olwandle kanti uzobona isikhuphashe (crayfish) edoba wasigxumela.
Uhlangabezane nobunzima ngenkathi etshuza, wayesephela emehlweni,” kusho uSewpersad.Uqhube wathi umngani kaPattison uzamile ukumfuna emanzini wangamthola waphuma wahlaba umkhosi.
Kuthiwa ubuyelile esehamba nabatakuli namaphoyisa atshuzayo.
“Bamtholile bamkhiphela ngaphandle kwamanzi.
Amaphoyisa nabosizo lokuqala bazame konke okusemandleni abo ukuhlenga impilo yakhe kwanhlanga zimuka nomoya.
Uhlonzwe njengoshonele endaweni yesehlo,” kusho uSewpersad.USewpersad udlulise amazwi enduduzo  emndenini, kubangani nasembuthweni wamaphoyisa kamasipala wathi ibuhlungu into ebehlele.Okhulumela amaphoyisa KwaZulu-Natal uColonel Thembeka Mbele, uthe kuvulwe idokodo ngokufa komuntu eliphenywayo mayelana nalesi sehlakalo.Kwesinye isehlakalo, kulimale kabi iphoyisa lomgwaqo elishayiswe yimoto emgwaqweni onguthelawayeka uN2 ngaseProspecton eThekwini izolo ekuseni.Abezimo eziphuthumayo kwaNetcare 911 babizelwe kule ndawo ebudebuduze nesikhumulo sezindiza esidala bafica iphoyisa lilele phansi.Kuphazamiseke ukuhamba kwezimoto njengoba kudingeke ukuba ivalwe isikhashana imizila kuhlengwa iphoyisa.Okhulumela abakwaNetcare 911, uShawn Herbst uthe lilimale kabi iphoyisa.Uqhube ngokuthi kudingeke ukuthi babize indiza enophephela emhlane ephuthumise iphoyisa esibhedlela.Uveze nokuthi umshayeli wemoto eshayise iphoyisa akabalekanga kodwa uthathwe amaphoyisa.
Kushiswe iveni yamaphoyisa kubhikishwa
KUNGQONGQISWE iveni yamaphoyisa kaMasipala weTheku neveni yophiko lwezamanzi ngesikhathi umphakathi obuwotha ubomvu ubhikishela ukungabi bikhona kwamanzi eMvini KwaXimba, ngeSonto ebusuku.Kujikijelwe amaphoyisa ngamatshe kwajikiswa nogandaganda obubizwe ikhansela lendawo ukuba uzomba kulungiswe inkinga yamanzi lomphakathi okhala ngawo.Nayizolo besimazonzo isimo kule ndawo, abafundi nabasebenzi behleli emakhaya, kuvalwe izintuba ezingenayo neziphuma, kusetshenziswa amatshe, imfucuza kadoti namathayi avuthayo.Bathi isibami emphinjeni indaba yokuntula amanzi, osekunezinyanga eziyisithupha kwenzeka.
Bakhale nangokuthi balethelwa amanzi ngamaloli afika ngesikhathi besemsebenzini noma ebusuku sebelele.Laba bantu bathi kwawona amanzi abalethelwa wona kawekho esimweni esigculisayo.
Bakhala ngokuthi kukhona abaguliswa yila manzi.“Yimeya kuphela noma yisikhulu ophikweni lwamanzi esizobalalela uma bekhuluma manje.
Sizame sahluleka ukuxoxa nekhansela ngale nkinga kodwa kasisizakalanga,” kusho ilungu lomphakathi elingathandanga ukudalulwa.Ikhansela lale ndawo eku-ward 1 kuMasipala weTheku, uMnuz Bongumusa Mkhize, lithe inkinga yamanzi kakuyona eyaseMvini kuphela.
Uthe eMvini amanzi ayaba khona abuye anqamuke, okuyinto esiyenzeke izinyanga ezintathu.UMkhize uthe bahlele ukuba nomhlangano womphakathi kusasa ngo-2 emini.“Akuyona indlela yokulungisa izinto lena abayenzile, beshisa izimoto.
Inkinga yamanzi ikhungethe iTheku lonke ngoba abantu bayanda emiphakathini, ingqalasizinda isindala idinga ukulungiswa futhi kayanele imali yokubhekana nenkinga yamanzi,” kusho uMkhize.Uthe uhlezi exhumana nomphakathi nezinhlaka ezehlukene eziwumele ngakho uyamangala ngoba umbhikisho uqale esanda kuxoxa ehhovisi lakhe nabantu abanolwazi ngezinhlelo zamanzi kule ndwo.“Yisimo esingasazi, esingajwayelekile futhi esingamukelekile le nto eyenzeka eMvini.
Laba bantu bashise izimoto, balimaza umgwaqo.
Kuvinjwa abasebenzi bophiko lwamanzi uma bezosebenza, bayathukwa  basatshiswe emafonini.
Akudedelwe abantu benze umsebenzi wokulungisa inkinga yamanzi,” kusho uMkhize.IMeya yeTheku uMnuz Mxolisi Kaunda ikugxekile ukuthungelwa ngomlilo kwezimoto zomkhandlu.Unxenxe amaphoyisa ukuba aphenyisise khona kuzoboshwa abantu abathinteka kulesi sehlakalo athe kasinangqondo.Uthe isehlakalo senzeke ngesikhathi abophiko lwezamanzi nokuthuthwa kwendle bekule ndawo, bezama ukulungisa inkinga yamanzi.“NgoMashi kwadingeka ukuthi amaphoyisa ayokhulula abasebenzi bakamasipala ababevinjezelwe wumphakathi.
Sicela amalungu omphakathi ukuthi ahlukane nokuzimbandakanya nodlame uma enenkinga ngokulethelwa izidingo zawo,” kusho uKaunda.Uthe akukhona okokuqala kwenzeka isigameko esifuze lesi futhi bakhathazekile.
Ubuze ukuthi kuzosizangani ukuthungela ngomlilo imoto kamasipala?Ucele umphakathi ukuthi ubabekezelele njengoba besebenza ngokuzikhandla belungisa inkinga yamanzi ekhungethe umphakathi.Okhulumela amaphoyisa KwaZulu-Natal, uCaptain Nqobile Gwala uthe kuvulwe icala lokususa udlame emphakathini, eliphenywa ngamaphoyisa asesiteshini uMsunduzi.Uthe  iqulu labantu abangu-300 ebelingalawuleki  livale imigwaqo ngamathayi avuthayo, kwashiswa nezimoto ezimbili.
Uthe bajikijele amaphoyisa ngamatshe.“Akukho muntu olimalile futhi amaphoyisa akhona asiqaphe ngeso lokhozi isimo kule ndawo,” kusho uCapt Gwala.Ngesikhatho sokuloba udaba imigwaqo yakule ndawo ibisavaliwe izolo emini
Udide odokotela                   ezala-10 wezingane
UQOPHE umlando owesifazane ebeletha izingane ezingamawele ezingu-10 esibhedlela esiseTshwane, eGauteng, ngoMsombuluko ebusuku.UNksz Gosiame Thamara Sithole (37), wase-Tembisa, Ekurhuleni, ubelethe izingane zabafana eziyisikhombisa namantombazane amathathu.
Lo wesifazane ohlinzwe kungakafiki isikhathi sokubeletha, kuthiwa uphule irekhodi le-Guinness World Record, ebeliphethwe ngu-Nkk Malian Halima Cissé waseMorocco, yena obelethe izingane eziyisishiyagalolunye ngenyanga edlule.Isolezwe  lithinta udokotela wabesifazane, uDkt.
Dumisani Zungu, uthe into engajwayelekile lena eyenzekile.“Into eyivela kancane kakhulu lena evelile.
Kuba yisimo esinzima ukubhekana naso kowesifazane osuke ezithwele.
Kuphela ngisho nendawo esiswini njengoba izingane ziningi kangaka.
Into enkulu, isibeletho sisheshe sikhathale, singalindi izinyanga eziyisishiyagalolunye.
Ingane ibe isiba nesimo esinzima uma iphuma kungakashayi isikhathi.Kuzodinga izinto ezisezingeni eliphezulu ukugcina izingane ziphilile.
Nangendlela yokugcina izingane kuzoba nezinselelo.“Akuwona umthwalo omncane, kuzoba nezinkinga eziningi njengoba izingane ziphume kungakashayi isikhathi,” kusho uDkt Zungu.Uthe uma izingane ziphezu kwezimbili noma ezintathu kusuke sekumele owesifazane abelethe ngokuhlinzwa.Uthe ukwanda kwenzingane kuyenziwa uhlelo lokukhulelwa kusetshinziswa ubucwepheshe i-In vitro fertilization (IVF).“Kungaba i-In vitro fertilization (IVF) engenza izingane zibe ningi kangaka, ayikho indlela yokuchatha nokugeqa engenza ukuba izingane zibe ningi kangaka.
Ngaphandle kwalokhu, kuba yimvelo nje,” kusho uDkt Zungu.Ephetha uthe: “Isibusiso ukuthola izingane ngalolu hlobo.
Sidinga idolo (ukuthandaza), ukuba ahambe ibanga elingaka izingane zize ziphume.
Bese ziyaphila.”Odokotela babetshele lo wesifazane ukuthi uzithwele izingane ziyisithupha, kwabuye kwatholakala ukuthi ziyisishiyagalombili, njengoba bekukhona ezimbili ezazigaxele endaweni engafanele.
Esebeletha kube isimanga esethola ukuthi zingu-10 izingane.Umyeni walo wesifazane, uMnuz Teboho Tsotetsi, uveze ukuthi bajabule kakhulu ngokubavelele.UNksz Sithole kuvele ukuthi unamawele aneminyaka eyisithupha, awathola ngaphambilini.Ekhuluma nephepha elinguzakwabo weSolezwe i-Pretoria News, ngoMsombuluko ebusuku uTsotetsi, uthe uThamara ubelethe enamasonto angu-29 ezithwele.“Abafana abayisikhombisa namantombazane amathathu.
Ubenezinyanga eziyisikhombisa ezithwele, nezinsuku eziyisikhombisa.
Ngijabule.
Angikwazi nokukhuluma nje, ubuye ungithinte,” kusho uTsotetsi.Lezi zithandani kuke kwakhulunywa nazo ngenyanga edlule kodwa zacela ukuba udaba lungashicilelwa ngenxa yosiko nokusabela izingane.
Zaveza ukuthi zashaqeka zithola ngalezi zingane.Unina wezingane uyimenenja esitolo kanti uyise wazo akasebenzi.Bathi bebengasalali kahle bezibuza ukuthi izingane zizophila kanjani esiswini, zibelethwe kanjani?Unina wezingane waveza ukuthi akulula ukuthwala lezi zingane kodwa ubekubheke ngabovu ukuba azibelethe zonke.“Bengingakholwa.
Ngazizwa sengathi uNkulunkulu ungikhethile.
Kuyisibusiso ukuba nginikwe izingane ezingaka, abantu abaningi bayazifisa izingane.
Kuyisimangaliso, engisijabulelayo.
Ngaze ngaya kosesha ukuthi ngempela umuntu uyakwazi yini ukubeletha izingane ezingaka ezingaka.
Bekuyinto entsha.
Bengazi ngamawele, amathathu, ngisho namane kodwa hhayi lokhu.
Kuthe sengithola ukuthi into eyenzekayo sengibona nemibiko kadokotela, ngajabula kakhulu.
Sengijahe ukubagona,” kusho uTsotetsi.Ezinkundleni zokuxhumana abantu bebejabulela lezi zithandani ngesimanga esingaka.
Abanye bebethi bona bangaphisana ngazo, abanye bethi bangazigcina zonke.
Abanye belibeka ngembaba ukuthi bangakhihla isililo nje uma into efana nalena ibavelela.Kwizinkundla zokuxhumana bebesho ukuthi bekumele kube ne- National baby shower, benikezwe izipho.
Lokhu kuvele ukuthi kuphakanyiswe owayengumholi kwi-DA uNksz Lindiwe Mazibuko.
Lokhu kube sekugcwala izinkundla zokuxhumana kuswekwa abanye abantu.
Abanye bephakamisa ukuba kusizwe lomndeni, ngokondla lezi zingane.
Bebodwa abazibophezele ukuba beseke lezi zithandani ngamanabukeni nezinye izinto ezizodingwa izingane.
Indida kunyamalala ingoduso ngosuku lomembeso
USEPHENDUKE ihlaya owesilisa waseMagabheni, ngemva kokubhuntsha kwezinhlelo zokuthi ayocela, ambese futhi kumule ingoduso yakhe enyamalale yaze yabuya ngoMgqibelo ebusuku, abantu sebehlanze ngedela.UMnuz Thanduxolo “Maqa” Mjodi, ongumnikazi weMaqa’s Place, okuyindawo yobumnandi eseMagabheni, ukhala uyazithulisa ngemali yakhe echithekile elungisela umicimbi egcine ingenzekanga ngempelasonto edlule.Elandisa Isolezwe ngeSonto, uthe kwaphoqeleka ukuthi kudliwe Ingasenzekanga imicimbi ebihleliwe emuva kokunyamalala kwengoduso  ngoLwesihlanu, yaze yabuya sekuhlwile ngakusasa.“Ucingo lokuqala ngaluthola ngoLwesihlanu ngifonelwa ngabantu engingabazi bethi kumele ngikhiphe uR100 000 ukuze bangibuyisele umakoti wami.
Kwaqala lapho ukuphithana ikhanda ngoba ngangingasazi ukuthi ngizokwenzenjani,” kuchaza uMaqa.Uthe waqhubeka wayolanda inkomo, iziklabhu nembuzi ngoba wayesanethemba lokuthi uzoqhubeka umcimbi.Uveze ukuthi ithawula uze waliphonsa ngemuva kokukhuluma nesithandwa sakhe ocingweni,  lapho esimtshela khona ukuthi sithunjwe ngabantu abathathu futhi sebesiphuzise notshwala.Uthe besimnxenxa ukuthi ayihlanganise imali ngokushesha.“Kwaze kwasa engabuyile, lacishe lashona ilanga sekucaca ukuthi kuzohlwa abantu bengadlile ngoba kwase kusobala ukuthi kawusekho umcimbi.
Sathatha isinqumo sokuthi sizihlabe iziklabhu ukuze kudliwe nami ngazigqokela isudi yami engangizohloba ngayo," usho kanje.UMaqa nesithandwa sakhe abese benonyaka bethandana naso basaqhubeka nokuxhumana ngocingo njengoba leli phephandaba liyibonile imiyalezo abebethumelana yona.Inkomo nembuzi obekuzohlatshelwa emcimbini bekusekhona ngesikhathi ithimba lezintatheli lihambele khona.
Ngisho ikhekhe lomcimbi belingakasikwa.Unina kaMaqa, uNkk Sibongile Mjodi, uthe abasazi bona lesi simanga abasenzelwe ngumakoti enyamalala ngomzuzu wokugcina.“Ngiphelelwe ngamandla, ngagula uma sengizwa ukuthi umakoti usenyamalele ekubeni kwase kufike zonke izihlobo, ngisho ezisuka eKapa zizomzimazisa.
Selokhu ngazalwa bengingakaze ngiyizwe into efana nale, eyehlele indodana yami,” kubalisa uNkk Mjodi.Ebuzwa ngesigameko uNksz Lungile Cele (ingoduso) ongowakhona endaweni, uthe ulivulile icala kodwa bebengakamthumeleli inamba yecala.“Ngisathuthumela ngokungehlele.
Angikakabi sesimweni sokukhuluma.
Kuthe uma exinwe ngeminye imibuzo, wathi: “Ngangingeke ngisho kodwa kusenesikhathi uma ngingafuni ukuthi angicele.
Ibihlungu le nto yokuthi angikholakali ekubeni la madoda ayengithumbile ayelokhu ebuza ngezingane zami.”Ubebonakala ebusweni uMaqa ukuthi inhliziyo igaya izibozi njengoba ebelokhu ekhale njalo ngemali yakhe emlahlekele.Okhulumela amaphoyisa KwaZulu-Natal, uCaptain Nqobile Gwala, uthe uthe akukho akutholayo mayelana nalolu daba.
Kuphenywa ngokubulawa kwephoyisa
OKLEBE baphenya icala lokubulawa kwephoyisa lesifazane elineminyaka engu-25, okuthiwa lidutshulwe ngumlisa ongaziwa ngoLwesihlanu, kwa- E, eMlaza.Kuthiwa iphoyisa elinguConstable Portia Mhlanga, belisebenzela esiteshini esikuleli lokishi.
Beliselivini ngenkathi lihlaselwa.
Kubikwa ukuthi kuqhamuke umsolwa obhekise isibhamu ngakulo, lisalinde isoka lalo emotweni.
Umsolwa kubikwa ukuthi udubule amahlandla amahlanu, maqede wanyamalala emehlweni.UCaptain Simphiwe Mhlongo, okhulumela oKlebe, uthe ithimba lophiko lobugebengu obuhleliwe eThekwini, limatasa nophenyo lokubulawa kwephoyisa.“Imbangela yokubulawa kwalo ayikaziwa.
Akukaboshwa muntu,” kubeka uCapt Mhlongo.Umufi ubelinde isoka lakhe ebelisangene endaweni yokudla ekuleli lokishi, Ebenvilla ngenkathi kugasela umsolwa okuthiwa umdubule kwesingenhla emzimbeni.Amaphoyisa kubikwa ukuthi athole izinhlamvu ezine endaweni yesigameko.Kuthiwa umufi, ushone esesibhedlela, iPrince Mshiyeni Memorial.
I-NSFAS ichithe izitshudeni ezingu-96 000 ezifeyilile
ZINGAPHEZU kuka-140 000 izitshudeni ezichithwe yisikhwama esixhasa ngezimali zokufunda, iNational Student Financial Aid Scheme (NSFAS), ezikhungweni zemfundo ephakeme kulo nyaka wezimali.Lokhu kuvezwe nguMnuz Ishmael Mnisi, okhulumela uMnyango weMfundo ePhakeme, othi ezingu-93 532 bezizofunda emakolishi amakhono, amaTechnical Vocational Education and Training (TVET).Uthe u-52 992 ubufunda emanyuvesi.“Izitshudeni ezingu-5 376 zasemaTVET azixhaswanga ngoba iziqu ebezizenza azikho ohlwini lwezixhaswayo.
Ezingu-22 014 zasemanyuvesi azixhaswanga ngoba vele sezinazo iziqu zokuqala,” usho kanje.
Uthe ezinye izitshudeni ezingu-88 016 zasemaTVET nezingu-8 326 zasemanyuvesi azixhaswanga ngoba zifeyile unyaka odlule.“Izitshudeni ezingu-13 zasemanyuvesi asizixhasanga ngoba zixhaswe ngeminye imifundaze.
I-NSFAS ixhasa abadinga usizo ngoba beqhamuka emindenini entulayo futhi abenza kahle ezifundweni zabo,” kusho uMnisi.Uthe baxhasa izitshudeni ukuthi zithole iziqu zokuqala ezikhungweni zemfundo.Lesi sikhwama sixhaswe ngo-R35.457 billion kulo nyaka wezimali.Babalelwa ku-779 017 abafaka izicelo zoxhaso kulo nyaka, u-67% wabafake izicelo abathola isondlo sabantwana.Lesi sikhwama sihlose ukuxhasa izitshudeni ezibalelwa esigidini emanyuvesi nesigidi emakolishi.UMnisi uthe uNgqongqoshe walo mnyango, uDkt Blade Nzimande, unxuse izitshudeni ukuthi ziyifunde imigomo ethinta uxhaso ukuze zingazitholi sezichithwa ekutheni zithole uxhaso.“UNzimande unxuse iNSFAS nezikhungo ukuthi ziqhubeke zixoxe nezinhlangano ezifana neSouth African National Student Union kanjalo nayo yonke imikhandlu yezitshudeni ukuze singandi isibalo sezitshudeni ezingaxhasiwe,” kusho uMnisi.
Uthe umnyango uzoqhubeka nokusiza labo abafuna ukufunda ezikhungweni zemfundo ngohlelo lweKhetha ukuze bakhethe iziqu abazozenza.
I-ANC inqumele uMagashule ugwayi katiki
UNOBHALA Jikelele we-ANC osamisiwe emsebenzini, uMnuz Ace Magashule, usenqunyelwe ugwayi katiki ukuba axolise ngokubhala incwadi yokumisa uMengameli wale nhlangano, uMnuz Cyril Ramaphosa.Umhlangano wesigungu esiphezulu osongwe izolo, unikeze uMagashule isikhathi esingadalulwanga ukuba axolise ngokubhala leyo ncwadi noma abhekana nokuqondiswa ubugwegwe.Lokhu kuvezwe nguRamaphosa obethula inkulumo yokuvala umhlangano wezinsuku ezintathu wesigungu esiphezulu, izolo.URamaphosa uthe uMagashule wayengenalo igunya lokubhala  incwadi.“Umhlangano wesigungu esiphezulu uvumelene ngokuthi indlela aziphathe ngayo uNobhala Jikelele (osamisiwe), kayamukelekile futhi ingukuphula imithetho ye-ANC.
Uma ehluleka ukuxolisa kulesi sikhathi asibekelwe, i-ANC izomthathela izinyathelo zokumqondisa ubugwegwe ngokulandela umthethosisekelo wenhlangano.”UMagashule wayibhala le ncwadi emuva kokuba kuputshuke incwadi emmisa emsebenzini we-ANC.UMagashule wamiswa emsebenzini emuva kokuba kuphele umnqamulajuqu wezinsuku ezingu-30, ayezinikeziwe nabanye abaholi be-ANC, ababhekene namacala, ukuba bashenxe ezikhundleni abakuzo .UMagashule ubhekene necala lenkohlakalo, elithinta ithenda kaR230 million yokushintshwa kophahla lwezindlu ezifulelwe ngetsheboya eFree State.
Ithenda yakhishwa ngesikhathi esengundunankulu kulesiya sifundazwe.URamaphosa uthe njengoba uMagashule esamisiwe emsebenzini, akanalo ilungelo lokwenza umsebenzi wenhlangano noma ukumela i-ANC, ukukhuluma izindaba ezithinta iqembu noma ukukhuluma emihlanganweni yabalandeli beqembu.URamaphosa uthe njengoba uMagashule esamisiwe emsebenzini, iPhini likaNobhala Jikelele, uNksz Jessie Duarte, yilona elizobamba esikhundleni sikaMagashule.Ukugxekile ukuhlaselwa kukaNksz Duarte nabanye abasebenza kule nhlangano, abanikwe umsebenzi wokuba benze isiqinisekiso sokuthi bonke ababhekene namacala bayashenxa ezikhundleni.“Bahlaselwe ngokuthi basabiswe, bathukwe nokuthi kusabalaliswe amampunge ngabo.
Kuyasikhathaza ukuthola ukuthi umgqugquzeli wesigungu esiphezulu, uMnuz Andries Nel, yena usabiswe ngokuthi uzobulawa.
Sesimyalele ukuba abike lolu daba emaphoyiseni.”URamaphosa uthe baningi abaholi be-ANC asebeshenxile ezikhundleni, abanye bathunyelwa izincwadi zokubamisa emsebenzini emuva kokuthi behlulekile ukushenxa ungakapheli umnqamulajuqu ababewunikiwe.Phakathi kwabamisiwe kubalwa nelungu lesigungu esiphezulu, uMnuz Bongani Bongo, naye obhekene necala lokukhwabanisa.URamaphosa uthe bonke laba baholi abamisiwe nabashenxile ezikhundleni bazoqhubeka nokuhola ngoba imithetho elawula ezokuphathwa kwabasebenzi kayikuvumi ukuthi kumiswe imiholo yabo.Ubuye waveza ukuthi iyaqhubeka imihlangano yamagatsha yokulungisela izingqungquthela zokukhetha ubuholi bezifunda.URamaphosa uthe amagatsha angaphezu kuka-2000 asebe nayo  imihlangano yawo yokulungiselela izingqungquthela.
Indlala iwumthelela wemibhikisho ezweni
INDLALA inomthelela ekutheni kube nemibhikisho ehlale ithe chithi saka ezweni lethu, ngokumbono kaNdunankulu waKwaZulu-Natal.UNdunankulu waKwaZulu-Natal, uMnuz Sihle Zikalala usho kanje ngesikhathi kuvulwa ngokomthetho ikhishi lenhlangano engenzinzuzo ephakela abaswele ukudla iFood For Life, eNewlands East ngoLwesihlanu.Uthe inkululeko ebaluleke kakhulu ngeyokuthi abantu bakwazi ukuzodla bangathembeli ekutheni bazophiwa ngabanye ukudla.
Uthe uhulumeni unezinhlelo eziningi ozenzayo zokusiza abampofu ukuthi baphume ebubheni bakwazi ukudla.UNgqongqoshe wezokuThuthukiswa koMphakathi kulesi sifundazwe uNkk Nonhlanhla Khoza, uthe leli khishi livulwe ngesikhathi lapho inqwaba yabantu iphelelwe yimisebenzi ngenxa yeCovid-19.
"Baningi abantu abazithole sebesesimeni sokuthi abazi ukuthi bazodlani.
Leli khishi lizosisiza kakhulu ngokusehlisela umthwalo njengoba lizophakela abantu baKwaMashu nezinye izindawo eziseduze,"  kusho uNdunankulu.UMnuz Vivian Reddy usihlalo weSibaya Trust, uthe bahlale bezimisele ukuxhasa izinhlelo ezizoletha ushintsho kubantu.
Wathi uhlelo lweFood For Life lubonakala sengathi luzoletha ushintsho kubantu abampofu, yingakho befake isandla ekutheni kwakhiwe ikhishi okuzophekelwa kulo.UMnuz Vidhor Mangaroo, obekhulumela umndeni wakwaMangaroo onikele ngomhlaba okwakhiwe kuwo leli khishi, uthe lo mhlaba wawuthengelwe ukuthi uzokwakha ikhaya lo mndeni kodwa kwabuye kwashintsha okuphethe ngokuthi kunikelwe ngawo kwiFood For life."
Umndeni ukholwa ukuthi ikhishi lizokwenza umsebenzi ozoshintsha impilo yabantu okuyinto nabo abakholelwa kakhulu kuyo," kusho uMangaroo.
Banqabe ukunika ochwepheshe ‘amadayimane’ eMnambithi
BATHWALE kanzima ochwepheshe abebejutshwe KwaHlathi, eMnambithi, ukuzohlola “amadayimane” emva kokuthi lo mphakathi uvuke umbhejazane, unqaba ukubanikeza amasampula ngoba unovalo lokuthi kungenzeka angabuyiselwa.Noma begcine kukhona abakutholile, kusize ubudlelwano benkosi yendawo, uMnuz Sphiwe Kunene nowesilisa wendawo, ovumile ukulinikezela enkosini “idayimane” lakhe ngethemba lokuthi inkosi ngeke imholele ophathe.Ochwepheshe bathembise umphakathi ukuthi ngeke iphele inyanga bengabuyanga nezimpendulo ukuthi abakumbayo yidayimane noma cha.Awuzimisele ngokusuka endaweni yawo umphakathi uma kugcina kutholakala ukuthi abakumbayo yidayimane uqobo.Bafuna uhulumeni abeke bona phambili ezinhlelweni zokuthuthukisa le ndawo.
Laba bantu sebebeke ithemba labo lokuphuma enhluphekweni kwabakumbayo.Iningi eliqhamuka kude lilala emigodini eliyimbayo abanye balale ezimotweni abafika ngazo.Izingane, intsha, abesifazane asebekhulile namadoda emizi yawo, babona le nto ebehlele njengenhlanhla yabo evela kuMdali ukuba azophucula isizwe sabo ebubheni obusikhungethe.Lokhu ukubona ngolaka olubavukayo uma kukhona okubaphazamisayo noma obaphula umoya ngezinsolo zokuthi akulona idayimane abakumbayo.Sekukhona nasebevule amabhizinisi badayisa ukudla, utshwala neziphuzo ezihlohlozayo zokubuyisa amandla njengoba kumbiwa ubusuku nemini.Abantu abebehlukene ngamaqoqo ububafica bemba imigodi bebheka ’idayimane’ abanye ubathole emfuleni bewasha abakutholayo.Iningi labantu livuka ngesikabhadakazi linikele kule ndawo eyiqele enamatshe nentaba, liyomba.Bathe abafune kususwa kule ndawo ngenkolelo yokuthi abakumbayo uidayimane elizobakhipha enhluphekweni, endlaleni nasosizini lokungabibikho kwemisebenzi.NgoLwesibili emini kufike izikhulu ebezivela ezinhlakeni zikhulumeni ezihlukahlukene ziholwa uNgqongqoshe wezokuThuthukiswa koMnotho, ezokuVakasha nokoNgiwa kweMvelo eKZN, uMnuz Ravi Pillay nobuholi bendabuko, bezoxoxa nabambayo.Bacele abantu abebemba ukuthi babambisana nophenyo lochwepheshe abavela eMnyangweni wezokuMbiwayo nezaMandla.UMnuz Mondli Mazibuko uthe yintsha egcwele embayo okuyizinkomba zokungabi bikho kwemisebenzi.
Abantu baphila ngemali yempesheni nesibonelelo sikahulumeni.“Asifuni uhulumeni njengoba esengenelela agcine esesiphuca umhlaba wethu nesesizitholele khona.
Esikutholayo kuzosiza kudale amathuba emisebenzi, kuthuthukiswe intsha,” kusho uMazibuko.UMnuz Bhutiza Msibi uthe izikhulu zikahulumeni ziwathathile amasampula zabakumbayo ukuba ziyokuhlola.
Uthe bafuna ukuhlomula uma kuwukuthi idayimane langempela.“Isinqumo sokugcina siyophuma enkosini ukuthi kwenziwani.
Kodwa sicela ukubhekelelwa ngemisebenzi uma kuwukuthi kunezinhleo zokuthuhukisa le ndawo,” kusho uMsibi.Inkosi uKunene ikhathazekile ngezinkumbi zabathutheleka kule ndawo abangaqhelelene ngebanga.
UKunene uthe ukhulumile nabantu ebaxwayisa ngobungozi bokuminyana kwabo.“Kuyangikhathaza nokuthi laba bantu bacekelaphansi imvelo.
Uma bemba bashiya kanjalo.
Kunemigodi eminingi ezothwalisa kanzima imfuyo,” kusho uKunene.U-Pillay uthe okwabo ukunika umkhombandlela ngokumele kwenzeke.
Uthe senzekile isigameko esifuze lesi KwaMachi, eHarding, umphakathi uthi uhlabene ngegolide okwagcina kuvelile ukuthi kakulona.“Sicela abantu babekezele, babambisane nathi ngesikhathi kusahlolwa amatshe atholiwe.
Sithemba ukuthi akuzothatha isikhathi eside,” kusho uPillay.UMnuz Siyabonga Vezi, imenenja ebambile KwaZulu-Natal eMnyangweni weziMbiwayo nezaMandla, uthe bayalelwe ungqongqoshe (uMnuz Gwede Mantashe) ukuthi baqale uhlelo lokuzohlola le ndawo namasampula.
Uthe bazocwaningisisa bese beyabuya, bezobikela zonke izinhlaka ezithintekayo.“Kuseva ukuthi kukhona esingakuqagela njengamanje.
Kube khona amalungu omphakathi asinike amatshe athile esizowacubungulisisa bese siyababuyisela wona nombiko ogcwele,” kusho uVezi.
Kwehlisa ubuhlongandlebe ukwakhiwa kwesikhungo samabhayisikili
UMPHAKATHI waKwaMashu ubhekene nesihlava somdlalo owaziwa ngesitabane, okungumdlalo wokukotela phezu kwesitimela sihamba, osuholele ekudluleni kwemiphefumulo yabantu abasha abaningi.UMasipala weTheku sewuqhamuke neqhinga lokulwa nalesi sihlava ngokuvula isikhungo esibizwa nge GO!
Durban Academy esizofundisa intsha yaKwaMashu ukushova kwamabhayisikili.Lesi sikhungo esivulwe ngokusemthethweni ngoMgqibelo, kulindeleke ukuthi lolu hlelo  luqeqeshe intsha engu- 400 ngesonto luphinde lunikeze uxhaso kwezemfundo nasekuthuthukisweni kwamakhono.Lolu hlelo lushaywelwe ihlombe umphakathi nabaholi bomphakathi asebekhathazeke isikhathi eside ngalesi sihlava emphakathini, kodwa bengazi ukuthi yini abangayenza.Ikhansela lendawo uNkk Lindile Ncayiyana ngesikhathi likhuluma neSolezwe izolo lithe selokhu kwakhiwe lesi sikhungo, usuhlangana nezingane zizidlalela amabhayisikili  okuyinto enhle kakhulu.
Ugcizelele ukuthi lokhu kuzonciphisa nezinga lezingane ezikhula zibe yimidlwembe, zingene ophuzweni oludakayo nasezidakamizweni njengoba kumanje sezigxila kakhulu kwezemidlalo,” kusho uNkk Ncayiyana.Uthe okujabulisayo ukuthi indawo esakhiwe kuso, phambilini bekuyindawo abantu abebelahla kuyo imfucuza ngokungemthetho, obekuba nomthelela ongemuhle kwezempilo.Uthe ziningi izinhlelo aziphathiswe wuMasipala weTheku ezenzelwe ukulekelela intsha ukuze ihlale imatasa abale kuzona ukwakhiwa kwenkundla yekhilikithi engakaqedwa, nendawo evulekile yokuzilolonga okulindeleke ukuthi nayo ivulwe ngokusemthethweni maduze.Evula ngokusemthethweni lesi sikhungo, uSotswebhu omkhulu kuMasipala waseThekwini uMnuz Sibongiseni Mkhize uthe bazosiza ukuhlanganisa abantu abasha ndawonye babe nephupho elilodwa.“Sinethemba lokuthi sizolekelela ukugqugquzela usiko lokugitshelwa kwamabhayisikili, lokhu okuyingxenye yezinhlelo zaleli dolobha zokuthuthukisa ezokuthutha, ”kusho uMkhize.Uthe uhlelo lokwakhiwa kwalezi zikhungo luqale ngo-2016 njengoba zikhona nakwamanye amalokishi okuyiNanda, KwaDabeka naseChesterville.
Umasipala uphinde wathola uxhaso lwamabhayisikili awu- 50 okuthiwa azosetshenziswa amalungu omphakathi, okuwuhlelo olusavivinywa, oluzosiza ekugqugquzeleni abantu ukuthi basebenzise lolu hlobo lwezokuthutha.
Isalukazi sikhala ngokuvalelwa endlini
USEFISA ngisho ukuyogcinwa esiteshini samaphoyisa ugogo ongaboni emehlweni waseLindelani, eThekwini,  ohlala evalelwe yedwa endlini ubusuku nemini.
Kuthiwa useke wazama ukuzikhunga ngenxa yenhlalo engeyinhle ekhaya.
Lo gogo, owaziwa ngoNkk Ntuli, waseChibini, eLindelani, utholwe ngomakhelwane ehayiza ngaphakathi, ekhala ngomzukulu wakhe ongamphethe kahle njengoba emsola nangokushaqa yonke impesheni yakhe.
Ilungu lomphakathi, elicele ukungadalulwa, lithe uNkk Ntuli uvulelwe ngabantu ebebemuzwa ekhala.
Amalungu omphakathi abe esebiza abaholi bendawo kwafika noNkk Zandile Shezi, oyilungu lekomiti lomphakathi, nofike wahlala naye ugogo wambuza ngesimo sakhe.
UNkk Shezi utshele Isolezwe ukuthi ugogo ukhala kakhulu ngamaphoyisa, ucela abizwe ukuze ezongenelela nasodabeni lwemali yempesheni ayizwa ngendaba.
"Asimficanga umzukulu kodwa ngizamile ukuhlala nogogo ngenzela ukuthi asilandise kahle.
Uyayihola impesheni kodwa uthe imali yonke ithathwa ngumzukulu wakhe bese eyamvalela ahlale yedwa, kube nzima nokuthola ukudla," kusho uNkk Shezi.Eqhuba uthe isimo sikagogo asisihle neze, bayafisa ukuthi osonhlalakahle basheshe bangenelele ngoba akulula njengoba ehlala edinga ukunakekelwa.
Echaza ngesimo abamfice kuso, uthe ubemapunapuna eduze kwamanzi okugeza abeshiywe wumzukulu ngethemba lokuthi uzozigeza kodwa wehluleka.
"Umzukulu wakhe uthe wumfana nokuyinkinga ngoba kufanele kube khona umuntu ozomgeza ugogo.
Okungizwisa ubuhlungu nokungishayisa ngovalo ukuthi ugogo usitshele ukuthi uke wazama ukuzibulala kabili kodwa wehluleka ukuzikhunga," kusho uNkk Shezi ekhathazekile.UNobhala wekomiti laku-ward 38, uMnuz Muzi Ntuli, kuthiwa ufikile wasibona isimo sikagogo wazama nokubiza osonhlalakahle kodwa bebengakafiki ukuzobheka isimo.
"Ukhale kakhulu sesihamba, ebalisa ngokuthi siyamlahla noma sesisibonile isimo sakhe.
Siyafisa kushaywe ikhwelo kosonhlalakahle ngokushesha," kusho uNkk Shezi.Ihhovisi likaNgqongqoshe wezokuThuthukiswa koMphakathi, uNkk Nonhlanhla Khoza, lithembisile ukuthi lolu daba luzosukunyelwa ngokushesha.
Okhulumela umnyango, uMnuz Mhlaba Memela, uthe bakushayela ihlombe ukusukumela phezulu kwamalungu omphakathi.
"Sizothumela osonhlalakahle ngokukhulu ukuphuthuma kulungiswe nodaba lwempesheni kagogo akwazi ukuyothola imali yakhe.
Siyabakhuthaza abantu ukuthi baxhumane namahhovisi osonhlalakahle uma behlala namalungu omndeni ahlulekayo ukuwanakekela.
Kunezinhlelo zamahhala zikahulumeni zokulekelela.
Sizolulandela nodaba lomzukulu sibambisene namaphoyisa, uma kukhona lapho kuphulwe khona umthetho," kusho uMemela.Leli phephandaba lithole nama-video aqoshiwe ugogo eveza nokuthi umzukulu wamfakela i-sanitizer ethi umuthi wamehlo nokwenza wangabe esabona nhlobo.
Ukhala nangokuthi uhamba isibhedlela kodwa sekunesikhathi eside engahanjiswa.
Udidekile umndeni womfundi obulawe nesoka
NONTUTHUKO NGUBANEUMNDENI ufuna ubulungiswa ngokubulawa komfundi kaGrade 12 nesoka lakhe, kanti izidumbu zabo zitholakale kujantshi wesitimela zinamanxeba okudutshulwa KwaMachibisa, eMgungundlovu.UMnuz Sbusiso Gumede (22) noNksz Lusanda Dlamini (18), obefunda eNyonithwele High, batholakale bebulewe ngeledlule.
Izidumbu zabo zitholakale zinamanxeba amaningi okudutshulwa, ngakujantshi oseduze kwesikole uMthethomusha.Ngokuthola kweSolezwe izidumbu zabo zitholwe ngabantu abebedlula base behlaba umkhosi, kwabizwa amaphoyisa.
UNksz Dlamini ubenamanxeba amathathu okudutshulwa ekhanda, isoka lakhe linamanxeba amane okudutshulwa ekhanda.
Ubabekazi kaLusanda, uNkk Neliswa Lukhoza,  uthe bafuna abasolwa kuleli cala baboshwe ukuze bazi ukuthi kwakwenzenjani.“Sizomfihla ngoMgqibelo ozayo uLusanda.
Sidinga ukuthi baboshwe abasolwa abenze lokhu.
Asinalo ulwazi lokuthi kwenzakaleni, sisadidekile nje nathi.
Wayeyovakashela isola lakhe.
Ubefunda umatric eNyonithwele, besisabheke lukhulu kuyena.
Siyalazi isoka lakhe, njengomuntu abebethandana.
Lona belingafundi belizama amatoho.
ULusanda wayeye endlini yesoka ngesikhathi bebulawa.
Asazi nembangela yokubulawa kwabo.
Kumanje sisathukile, sifuna ubulungiswa kulolu daba, asazi ukuthi babebulawa nje kwenzenjani,” kusho uNkk Lukhoza.Ikhansela lendawo uMnuz Xolani Ngongoma, lithe bakhathazekile ngokuhlaselwa kwabantu endaweni engaphansi kwakhe njengoba eyikhansela laseMbali kuze kushaye kwaMachibisa.“Ayikho into esingathi isitholakele ukuthi kungani bebulewe laba.
Kube yinto ethusayo, eLay Centre kwabulawa abathandanayo, namanje sekuyenzeka futhi.
Umfana obulewe sithole ukuthi owangasoPongolo, asazi nokuthi kuzokwenziwa njani ukuba afihleke njengoba ekhaya kuthiwa kunezingane zodwa.
Kuke kwaba ngconywana ukuhlaselwa kwabantu kodwa manje sekwenzeka lokhu kuyathusa.
Abantu basabulawa kule ndawo nekuyinto ekhathazayo nethusayo kakhulu,” kusho uNgongoma.Okhulumela amaphoyisa KwaZulu-Natal uColonel Thembeka Mbele uthe amaphoyisa asePlessislaer aphenya amacala amabili okubulala.
Akekho osaboshiwe.
Abazali bacikeke bavala isikole
KUME ukufunda kwashunqa ithayi lemoto izolo, abazali bebhikisha phambi kwesikole iPhuthini High, eMangweni, eMtshezi.
Kuthiwa abazali bakhala ngesimo esingesihle izingane ezifunda ngaphansi kwaso kulesi sikole.
Kuthiwa izingane zimpitshene emakilasini, amanzi nogesi kakukho.Okhulumela uMasipala Inkosi Langalibalele, uMnuz Sifiso Mdakane, uthe umphakathi ukhala ngokudonsa izinyawo koMnyango wezeMfundo ekutheni wakhe isikole.“Kufundelwa ezindlini zesikhashana ezabekwa wuMnyango wezeMfundo.
Umphakathi awanelisekile ngalokhu,” kubeka uMdakane.Ikhansela lakule ndawo, uMnuz Nkosingiphile Mpembe lithe: “Ngo 2010, kwabekwa izindlu zokufundela zesikhashana, abantu banikwa ithemba lokuthi kuzoqhutshekwa kwakhiwe isikole, okungakaze kwenziwe.
Isimo izingane ezifunda ngaphansi kwaso asikho sihle, amanzi amadala ahlala emathangini, awekho esimeni sokuthi aphuzwe ngabafundi.”Uqhube wathi, emva kombhikisho kufike umhloli othembise ukuthi namhlanje kuzofika ithimba loMnyango wezeMfundo lizokhuluma nabazali, mayelana nalolu daba.Okhulumela uMnyango wezeMfundo KwaZulu-Natal, uMnuz Muzi Mahlambi, uthe sebexhumene nehhovisi labo lesifunda ukuze lilusingathe lolu daba.
Izithandani zishaywe zafa zisolwa ngokweba
AMAPHOYISA athungatha abasolwa ababulale izithandani ngokuzishaya  eShayamoya KwaMpumuza, ngaphandle kwaseMgungundlovu ngoba bezisola ngokweba.UNksz Londeka Mvelase noMnuz Mxolisi Mchunu, kuthiwa bashaywe ngamalungu omphakathi, baze bafa ngeSonto.Izithandani bezihlala ndawonye.
Kuthiwa bezisolwa ngokweba imali elinganiselwa kuR2 500 neselula kamakhelwane.Isolezwe lithole ukuthi laba kwale ngisho sebecela uxolo kabazange bayekwe ukushaywa, bakhandwa nangamatshe.
Kuthiwa bekukhona abesifazane nabesilisa ngesikhathi beshaywa.
Ikhansela lakule ndawo, uNkk Jabu Zondo, lihambele kule ndawo izolo ukuzokhuza ngokwenzekile.
Likhuluma neSolezwe, lithe yize bebesolwa ngokweba kodwa bekungamele babulawe.
“Sengibuya khona emphakathini.
Kukhona ukuthi siyakhala ngobugebengu, buyasihlupha impela kule ndawo, yize kunjalo kodwa akuvumelekile ukuba umphakathi uziphindiselele.
Kumele ubize amaphoyisa kube yiwona abopha abantu abonayo.
Ngolwazi engilutholile, abasolwa bebesolwa ngokuntshontsha endaweni.
Uzinzo lukhona endaweni njengamanje, kunokuthula.
Umfana akuyena owendawo, owesifazane ngowakhona endaweni.
Ngisazofuna umndeni wakhe, bese siyahlangana nawo kusasa (namhlanje) sikhulume ngalolu daba,” kusho uNkk Ngubo.Okhulumela amaphoyisa KwaZulu-Natal, uCaptain Nqobile Gwala uthe kuvulwe amacala amabili okubulala,  amaphoyisa asathungatha abasolwa.Imizamo yeSolezwe yokuthola imindeni yababulewe kayizange iphumelele izolo ngoba izinombolo zabo bezingatholakali, kwaze kwashaya isikhathi sokushicilela.
AbakwaGupta babeshushumbisa imali emabhange ahlukene
AFRICAN NEWS AGENCY (ANA)ILINGANISELWA ku-R49 billion imali yombuso eyasetshenziswa ngokungafanele ngokulawulwa koMbuso yidlanzana, ngokusho komqondisi we-Shadow World, uMnuz Paul Edward Holden,  ngokophenyo olwenziwe.Lo mqondisi ukusho lokhu kwikhomishini eholwa nguJaji Raymond Zondo izolo.Ngokwakhe, bathola ukuthi imali engu-R49 157 323 233.68 yayilokhu ifakwa emabhange ahlukene.U-Holden ukusho lokhu efakaza ngemali eyayifakwa iphinde ikhishwe emabhange ahlukene.Ohola ubufakazi, u-Advocate Matthew Chaskalson, uyena obephonsa imibuzo uHolden.U-Holden utshele ikhomishini ukuthi ubufakazi bakhe bugxile emibikweni nangendlela imali ebikhokhwa ngayo emabhizinisini akwaGupta.Uveze ukuthi abakwaGupta bashushumbisa u-R287 million, abawuthola kwi-Estina Dairy Farm Project.Uhlelo kwakungelokuthuthukisa abalimi baseFree State.U-Holden uthe abakwaGupta baqala ukushushumbisa imali kusasele unyaka ukuba uhlelo lwase-Estina luqale.Uhulumeni waseFree State waqala ukukhokhela uhlelo lwase-Estina ngoJuni 2011 kodwa abakwaGupta baqala ukushushumbisa imali abathi bayithola kulolu hlelo ngoMeyi 2011.“Basebenzisa uhlelo lwase-Estina ukucasha beshushumbisa imali, ngaphambi kokuba lolu hlelo luqale,” kusho uHolden.Ngokobufakazi, kuvele ukuthi uhulumeni wakhokha u-R287 million kulo mndeni wakwaGupta, imali yabe isifakwa kuma-account ahlukene enkampani ukuze kubukeke sengathi wenza inzuzo ka-R880million phakathi kuka-2012 kuya ku-2016.
Ikhomishini iyaqhubeka.
I-video eveza konke ngokufa kukaMyeni
SEKUVELE i-video engahluziwe eveza konke okwenzeka ngosuku okwabulawa ngalo uMnuz Lindani Myeni, eHawaii eMelika.
Kule video uMyeni uvela eyongena emzini thizeni oseHonolulu, egqoke umqhele engena elandela ngemuva kwababili ababemile okuthiwa bayizithandani.Ubonakala edlule aye ethempelini eliseduze komuzi wabo.
Ufika akhumule izicathulo ethempelini, emuva kwalokho kuvela exolisa kulaba ababili.Kuthiwa emuva mhlawumbe kwemizuzwana ewu-40, uMyeni ubonakala ephuma kule ndlu ebese esexolisa kulezi zithandani.
Kuthi kusenjalo kuvele owesifazane eshayele u911, ebika ngokugqekezelwa.
Ngenkathi lo wesifazane ebikela amaphoyisa uthi uMyeni ubesendlini yabo egqekeza.
Kuthiwa ngokwemibiko yabanikazi bomuzi bathi akukho okwathathwa emzini wabo.Abameli bomndeni kaMyeni bathi bakholelwa ekutheni le video ihambisana nokuthi wayebheka ithempeli eliseduze komuzi walezi zithandani.
Ummeli uJim Bickerton, uveze ukuthi inkantolo iphoqe izikhulu ukuthi zikhiphe i-video ingahluziwe.
Amaphoyisa nawo kwathiwa awalethe amarekhodi ezingcingo ze-911 zosuku lwesigameko.Kwingxoxo uBickerton abe nayo noMnuz William Denselow kwi-eNCA uveze ukuthi ngenkathi uMyeni ehamba kulo muzi wayengacasukile.“Amazwi akhe okugcina kwaba ukucela uxolo kwaze kwaba uyasithela,” kubeka uBickerton.Kule video eyayikhishwe kuqala kuvela amaphoyisa eya kuMyeni owawabuza ukuthi angobani, wona avele amdubula njengoba ashonela esibhedlela.
Uthe bebengazi ukuthi uMyeni wayexolisa futhi amaphoyisa abenayo le video kodwa abiza isithangami sabezindaba athi ahlaselwa kungekho sidingo.UBickerton uthe bazoqhubeka bafune iqiniso ukuze kwaziwe ukuthi kwenzakalani.
Kusolwa uqhekeko kwi-IFP kuqhuma inganono eMelmoth
BASOLA amakhansela e-IFP ngokubasasazela ngonogada okuthiwa badubule amalungu omphakathi  okulimale kuwo amathathu, emhlanganweni waleli qembu obuseThubalethu, eMthonjaneni (eMelmoth), ngeSonto ntambama.Kuthiwa kuphoqe ukuthi onogada baqhumise inganono ukuhlakaza isixuku samalungu omphakathi okuthiwa abevuke umbhejazana avala umgwaqo ongenela ehholo obekubanjwe kulo umhlangano.
Enye ingxenye yomphakathi isola ubuholi baleli qembu ngokuzama ukubafaka emanzi emadolweni njengoba befuna kubuyiswe ikhansela lakule ndawo elixoshwe yi-IFP.Kuthiwa umhlangano bewubizwe wubuholi be-IFP esifundeni saseKing Cetshwayo ukucacisa ngalolu daba oseluhlukanise umphakathi phakathi, njengoba kuthe ngesonto eledlule wabhikisha ufuna kubuyiswe wonke amakhansela axoshiwe kubalwa nobeyimeya uMnuz Bonginkosi Biyela.Elinye ilungu lomphakathi ebeliyingxenye yombhikisho ngesikhathi kudubuleka laba abathathu elingathandanga ukudalulwa, lisole abaholi be-IFP namakhansela ayekhona ngokutshela onogada ukuthi babadubule ukuze bangakwazi ukuveza ilaka labo.“Besibhikisha emgwaqweni ngoba sinqatsheliwe ukungena ehholo sekugcwaliswe abantu abebevela kwezinye izindawo.
Inkinga iqale ngesikhathi sivalele elinye ilungu lomphakathi ebelifuna ukudlula ngenkani emgwaqweni obuvaliwe, onogada nabaqaphi bamakhansela abebekhona bathola intuba, badubula,” kusho leli lungu.Umholi we-IFP eMthonjaneni naye ongathandanga ukudalulwa uveze ukuthi amalungu omphakathi kule ndawo ahlukene phakathi.“Ngesonto eledlule, bekunombhikisho lapho umphakathi ubufuna ukucaciselwa ngokuxoshwa kwekhansela lawo esigcemeni.
Kuhlelwe umhlangano obunawo wonke amakhansela nabaholi be-IFP besifunda ukuze umphakathi unikezwe izimpendulo.“Inkinga iqale lapho amanye amalungu omphakathi esema izixongololo ngaphandle kwehholo, okuthe uma umhlangano uqala, avala umgwaqo ongena ehholo, ajikijela ngamatshe izimoto zonogada okugcine sekuphoqeka ukuthi badubule ngoba umphakathi obusubahlasela.
Amanye amalungu omphakathi abephethe izibhamu,” kusho lo mholi.Kulo mhlangano kuthiwa bewuhanjelwe yimeya esanda kuqokwa uMnuz Mbangiseni Biyela, yiphini lakhe uMnuz Phumlani Ntombela nawo wonke amakhansela  kuMasipala waseMthonjaneni.Imizamo yokuthola ukuphawula kobuholi besifunda ayiphumelelanga njengoba izingcingo zabo bezikhala zingabanjwa nemiyalezo ingaphendulwa.Okhulumela lo masipala, uMnuz Thami Shangase, uthe lo mhlangano bewungahleliwe umasipala, wathi udaba lusezandleni zamaphoyisa.Kuthintwa okhulumela i-IFP kuzwelonke, uMnuz Mkhuleko Hlengwa, uthe leli qembu lizokhipha isitatimende ngalolu daba namuhla.Uthuthuva luqale ukubonakala kuxoshwa uBiyela (obeyimeya phambilini) namkhansela amane, kwadaleka uqhekeko kumalunga omphakathi ikakhulu angamalungu e-IFP ephethe lo masipala.Okhulumela amaphoyisa KwaZulu-Natal, uColonel Thembeka Mbele, uthe kuvulwe amacala okuzama ukubulala nelokususa uthuthuva emphakathini aphenywa esiteshini samaphoyisa eMelmoth.
UMbete uchitha ukuthi bayiziba indaba yenkohlakalo
OWAYENGUSOMLOMO wePhalamende, uNksz Baleka Mbethe, ukuchithile ukuthi babeziziba izinto ezithinta inkohlakalo, uthi okunye kwakuvela njengento exoxwayo kodwa engabambeki.UNksz Mbete ephendula imibuzo kwikhomishini ephenya ngokulawulwa kombuso yidlanzana, ngezinsolo zokuthi amanye amalungu ePhalamende ayethinteka enkohlakalweni, uthe kokunye izinto ezazivela zazingabambeki, okunye kube sengathi kuyahletshwa ngoba abantu ababenolwazi babengenabo ubufakazi.Uze wenza isibonelo ngodaba lwezikhali oluthinta owayenguMengameli kuleli, uMnuz Jacob Zuma, ukuthi wathola incwadi ebhalwe izinto ezazinzima kodwa akazi yayivela kubani.“Sihlalo, ngiyazi kade kukhona abantu asebefakazile lapha, nangendlela okusetshenzwa ngayo kwi-ANC.
Ngiyazi nokuthi usomlomo uke weza lana naye washo ukuthi ngeke uvele ukhulume ngento oyizwa ikhulunywa.“Ngingakhuluma ngecala lezikhali, icala elihlehlisiwe izolo (Msombuluko).
Kukhona incwadi eyafakwa ngaphansi kwesicabha sehhovisi lami.
Leyo ncwadi yayinezinto ezithusayo nezishaqisayo kodwa kwakungasayinwe lutho futhi kungashiwo nokuthi ngubani oyibhalile.
EPhalamende kumatasa, ngangingeke ngikwazi ukuthatha le ncwadi ngingazi nokuthi ibhalwe ubani bese sixoxa ngayo.
Inkinga ukuthi ngubani obhalile, lowo muntu kwakumele eze kumina angiqonde.
Ngizama ukuphendula manje ukuthi ePhalamende sasingeke sikwazi ukuxoxa indaba ehletshwayo,” kusho uNksz Mbete.NgoJuni 2017, ubuzwe ukuthi yena wenzani ngodaba elithinta umndeni wakwaGupta.“Angisakhumbuli kahle kodwa ngiyazi ukuthi kumayelana nokuputshuka kwezindaba ezithinta abakwaGupta.
Ngiyacabanga ukuthi ngaleso sikhathi kuvela lezo zindaba, sasizobiza labo abazibhalayo.
Sibheke ukuthi lokho abakushoyo okubhekene nezwe lonke kumayelana nani.
Ukuze sithole incazelo bese siyakwazi ukwenza umsebenzi wethu,” kusho uNksz Mbethe.
Basola iNSFAS kushona isitshudeni
IZITSHUDENI zigxeka uNSFAS ngokufa komfundi okuthiwa ushone ngemva kokulala izinsuku ezimbili ngaphandle kwesango lesikhungo, iThekwini Tvet College, eCato Manor, ngoMgqibelo.Kuthiwa umufi, uYonwabo Manyanya (26), obenza iziqu ze-Electrical Infrastructure Construction, uxoshwe wumastende walapho abehlala khona ngenxa yokuthi ukweleta imali yerenti.Kuthiwa umufi kuphoqeleke ukuthi alale izinsuku ezimbili ngaphandle kwesikhungo ngoba engenayo enye indawo yokufihla ikhanda kulandela ukuxoshwa kwakhe lapho ebehlala khona ngoMsombuluko.Kubikwa ukuthi ngoLwesithathu kubonakale ukuthi umufi akekho esimeni esikahle ngokwempilo.Izitshudeni ebezinayo kubikwa ukuthi zimtshele ukuthi kumele athole indawo yokukhosela.UYonwabo, okuthiwa ubesehamba ehlala, kubikwa ukuthi ugcine ngokuthi ashone ngoMgqibelo efulethini  obekuhlala kulo umngani wakhe eDurban North.Esinye sezitshudeni ebesisondelene nomufi, esicele lingadalulwa igama laso ephepheni, sithe basashaqekile ngokwenzekile, sagxeka uNSFAS ngokuhudula izinyawo ekutheni bathole uxhaso lwezimali.“Angiphilile kahle emoyeni ngemva kwalesi sigameko ebesingagwemeka.
Ngifisa uNSFAS ungenelele ngoba kubukeka zizokwanda izigameko ezifuze lezi njengoba kungena ubusika,” kusho lesi sitshudeni.Ilungu lomndeni kamufi, esingakwazanga ukuthola igama lalo, lithe abakwazi ukukhuluma nabezindaba mayelana nesehlo.
Okhulumela amaphoyisa KwaZulu-Natal, uCaptain Nqobile Gwala, uthe alikho icala elibikiwe.Inkinga yokuntula imali yenabele nasophikweni lwaleli kolishi e-Asherville Campus, eSydenham, njengoba kunezitshudeni ezingaphezu kuka-50 ezibhikishe ngaphandle kwamasango izolo.Lezi zitshudeni zitshele Isolezwe ukuthi zilale emgwaqweni ngaphandle kwalesi sikhungo ngoba zixoshwe omastende ezindaweni ezihlala kuzona ezingazikhokhele.Iningi lalezi zitshudeni, ebeliphethe izingubo zokulala, lisuka ezindaweni ezikude okubalwa kuzona iGauteng, Eastern Cape naseMpumalanga.UMnuz Siyabonga Sambu, wase-Ermelo, eMpumalanga, owenza unyaka wesithathu weziqu zeCommunity Safety, ugxeke isikhungo noNSFAS ngokunqakisana ngabo uma bebuza ngezicelo zabo zemali.Uthi kusukela ngoFebhuwari abalutholi uxhaso lwezimali, omasitende sebeze bakhomba indlela izitshudeni emiqashweni.“Akukho nemali yokudla.
Abebefake izicelo zale mali banikwe eyezindleko zokuthutha nakhona ingcosana eyitholile.
Isikhungo asisizi ngalutho kunalokho sisibizela onogada ukuba basixoshe,” kusho uSambu.Lokhu kufakazelwe nguZodwa Mabanga osuka eGoli othi usehlala emgwaqeni ngoba uxoshwe umastende.
Uthi kusukela ngoJanuwari bebenganikwa mali kodwa ngo-Ephreli banikwe uR4 100 akhokhe ngawo izikweletu.Uthishomkhulu waseThekwini Tvet College, uMnuz Nkosinathi Mchunu, uthe kungamampunge ukuthi umufi ushone ngemva kokuqhinqa ngaphandle kwesikhungo nezinye izitshudeni.
“Zikhona impela izinkinga kuNSFAS kodwa isitshudeni okhuluma ngaso sishone endlini yesoka ebesilivakashele.
U-NSFAS umatasa nokuyilungisa inkinga ekhungethe izitshudeni,” kubeka uMchunu.
Ngodaba lwase-Asherville uthe yidlanzana lezitshudeni ebeliqhinqile elinenkinga yoxhaso lwezimali.Uveze nokuthi kunezitshudeni ezibahlinzeke ngeminingwane eshayisanayo ngenhloso yokuhlomula ngoxhaso lwemali ethe xaxa.Bethintwa abeNsfas bathembise ukubuya nezimpendulo mayelana nalezi zigameko.
Umnqamulajuqu  kwabaphikisayo embangweni wolweSilo
BASALELWE usuku lwanamhlanje kuphela bonke abaphikisayo ecaleni lombango wencwadi yefa eyashiywa yiSilo uGoodwill Zwelithini kaBhekuzulu, ukuba bafake amaphepha aphikisayo enkantolo.Kulabo abaphikisayo kubalwa iNgonyama uMisuzulu kaZwelithini kanye nondunankulu waKwaZulu, Inkosi Mangosuthu Buthelezi.Izolo lize lashona abanye babo bengakawafaki amaphepha.
Umnqamulajuqu wokuba bafake amaphepha bawunikezwa iNkantolo eNkulu eMgungundlovu, ngenyanga eyedlule.Lo myalelo wakhishwa iJaji Rishi Seegobin, ngesikhathi elalele isicelo sokuba inkantolo ikhiphe isinqumo esivimba ukugcotshwa kweSilo uMisuzulu, kuze kube kuphothulwa icala.Leli cala lafakwa enkantolo ngaphambi kokuba kuguqe iNdlovukazi Shiyiwe Mantfombi Dlamini Zulu, obeyibambabukhosi.
Icala lihlukene kabili, elokuqala lafakwa nguNdlunkulu waKwaKhethomthandayo, uSibongile Dlamini Zulu, onguNdlunkulu wokuqala kaMdlokombane.
Kuleli cala uNdlunkulu ufuna ukuba athole ingxenye yamafa kaBhejane njengoba ethi umshado wabo uhlanganisa amafa.Elesibili lafakwa ngabaNtwana baKwaKhethomthandayo, uNtandoyenkosi noNtombizosuthu.
Abantwana bafuna kuchithwe ukuqokwa kweNdlovukazi njengebamba bukhosi ngoba basola ukuthi kukokoteliwe ukusayina kukaMdlokombane, encwadini yefa eyayisho lokhu.Incwadi yefa eyashiywa yiNdlovukazi, yona yaqokela esihlalweni sobukhosi iSilo uMisuzulu kaZwelithini.
Phakathi kwabeseka leli cala, kubalwa elinye lamazinyane kaMdlokombane uMntwana uNhlanganiso Zulu, wasesigodlweni kaDlamahlahla.Emaphepheni asenkantolo afungelwe, uMntwana uNhlanganiso wazwakalisa ukuseseka isicelo sokuba kumiswe ukugcotshwa ngokusemthethweni kweSilo kuze kube kuphela icala elisenkantolo.
Imizamo yokuthola ukuphawula komele abaphikisayo, uMnuz Musa Ntsibande, ayizange iphumelele njengoba ucingo lwakhe belukhala lungabanjwa futhi engazange ayiphendule imibuzo ayithunyelelwe.
Umvalelandlini ulambise izitshudeni
UKUVALWA kwezwe thaqa ngemva kokugasela kweCovid-19 kuleli nyakenye, kwenza izitshudeni zabulawa yindlala njengoba ezinye zaziphila ngokuphiwa ukudla.Lokhu kuvezwe wumbiko weHuman Sciences Research Council, eyenze ucwaningo ngendlela izitshudeni ebeziphila ngayo ngesikhathi kuvalwe izwe nyakenye.USolwazi Sibusiso Sifunda weHSRC, uthe yintsha ephakathi kuka-18 no-35 ebe yingxenye yalolu cwaningo.Uthe ucwaningo olwethulwe nguNgqongqoshe wemfundo ePhakeme uDkt Blade Nzimande kuleli sonto, luveza ukuthi u-40% wezitshudeni kwadingeka ukuthi ubuyele emakhaya emuva kokuvalwa kwezwe.Wathi ucwaningo luveze ukuthi izitshudeni ezingu-53% zazikholelwa ekutheni ngeke zisuleleke ngegciwane kanti u-15% wawusaba ukuthi ungasuleleka.“U-41% uveze ukuthi wawuhluleka ukuthenga ukudla ngesikhathi kuvalwe izwe, u-10% wawuthembele ekuphiweni ukudla kanti u-15%  wawulamba, ungadli kuze kuphele izinsuku.
U-79% uveze ukuthi abazali babekuthenga ukudla ukuze zikwazi lezi zitshudeni ukuthola okuya ngasethunjini.”UNzimande uthe igciwane libe nomthelela ikakhulu kwizitshudeni ezenza unyaka wokuqala.“Leli gciwane lishintshe izinto eziningi ikakhulu kwezemfundo Ngikhathazekile ikakhulu ngezitshudeni ezazenza unyaka wokuqala ezazifika zisuka kwa-matric ngoba yizona okwakumele zishintshe impilo ebeziyijwayele yasezikoleni.
Kubalulekile ukuthi uma kunezimo ezifuze lezi, sigxile kubantu abasha ngoba yibona abashayeka kakhulu,” kubeka uNzimande.Lolu cwaningo luveze ukuthi u-65% wezitshudeni waba nokhwantalala ngokomqondo.
Luthole ukuthi ngabesifazane abahlaselwa kakhulu ukhwantalala uma uqhathanisa nabesilisa.
UNzimande unxuse izitshudeni ukuthi ziqhubeke zizivikele egciwaneni ngaso sonke isikhathi.Uthe njengoba ucwaningo luveza ukuthi u-79% wezitshudeni uzwakalise ukuthi kumele wesekwe ngosizo lwezengqondo, uyalele iHigher Health ukuthi isungule inombolo ezosetshenziswa yizitshudeni zikwazi ukuyishayela yamahhala.
“Nginxusa izitshudeni ukuthi zifune usizo uma zinenkinga yokufunda nokunye.
Kuyangijabulisa ukuthi izikhungo ziyasiza ngokuhlinzeka nge-data nezinye izinhlelo zokufunda njengoba isimo sisenje.
Ngiyazwelana nezitshudeni ngezingqinamba ezibhekene nazo kanjalo nangobunzima ezihlangabezane nabo ngesikhathi kuvalwe izwe ngenxa yeCovid-19.”
I-ANC izobhunga ngecala elifakwe nguMagashule
UBUHOLI obuphezulu be-ANC buzohlangana namhlanje, buzobhunga ngecala elifakwe enkantolo nguNobhala jikelele wenhlangano osamisiwe, uMnuz Ace Magashule.UMagashule ufake amaphepha eNkantolo eNkulu eGoli, lapho ephonsa inselelo ngesinqumo sokumiswa kwakhe njengonobhala jikelele wenhlangano.
Wamiswa emva kokuthi kuphele umnqamulajuqu wezinsuku ezingu-30, ayezinikeziwe kanye nabanye abaholi ababhekene namacala, ukuba bashenxe ezikhundleni.Ubhekene necala lenkohlakalo ngethenda kaR250 million yokulungiswa kophahla lwezindlu ezifulelwe ngetsheboya, eyakhishwa ngesikhathi esengundunankulu eFree State.Namhlanje ubuholi obuphezulu benhlangano okungumengameli uMnuz Cyril Ramaphosa, usekela mengameli uMnuz David Mabuza, usihlalo kazwelonke uMnuz Gwede Mantashe, usekela nobhala jikelele uNkk Jessie Duarte nomgcinimafa uMnuz Paul Mashatile, buzoba nomhlangano lapho buzobhunga ngalolu daba.
Okhulumela i-ANC uMnuz Pule Mabe, ukuqinisekisile ukuthi kuzoba nomhlangano.“I-ANC iwabonile amaphepha asenkantolo afakwe ngunobhala jikelele osamisiwe, uMnuz Ace Magashule.
I-ANC izokusho ngoMsombuluko (namhlanje) emva komhlangano wezikhulu eziphezulu ukuthi izoya kanjani phambili.
Angifuni ukufaka umbono wami kulokhu.”UMagashule ufuna inkantolo ichithe ukumiswa kwakhe njengonobhala jikelele wenhlangano.
Emaphepheni asenkantolo, uMagashule uthi umgomo we-ANC wokuthi abaholi ababhekene namacala kufanele bashenxe ezikhundleni, awukho emthethweni.Ufuna nokuthi inkantolo ichithe umyalelo we-ANC wokuthi kufanele axolise ngokubhala incwadi emisa uRamaphosa emsebenzini.
Ngesonto eledlule isigungu esiphezulu se-ANC samnqumela ugwayi katiki uMagashule, ukuba axolise ngokubhala lencwadi yokumisa uRamaphosa emsebenzini sathi wayengenalo igunya lokuyibhala.Ubekade eyalelwe ukuba axolise lungakapheli usuku lwangoLwesithathu ngesonto eledlule, kepha wawushaya indiva umyalelo.
Le ncwadi uMagashule wayibhala emva kokuba kuputshuke incwadi emisa yena emsebenzini.Ngokwamaphepha asenkantolo, uMagashule ufuna udaba lulalelwe ekuqaleni kukaJuni.
Kula maphepha uthi udaba luyaphuthuma, uxwayisa ngokuthi kungaba nodlame uma lungase lungalalelwa ngokushesha.Abalandeli bakhe sebeqalile ukubamba imihlangano bebhunga ngokuwuphonsela inselelo lo mthetho wokuthi abaholi ababhekene namacala bashenxe ezikhundleni.
NgoMgqibelo bebehlangene esifundazweni i-Free State, lapho bezwakalise ukungahambisani nomthetho.
Ungqongqoshe nomyalezo obalulekile kwizitshudeni zakuleli
UNGQONGQOSHE weMfundo ePhakeme, ezeSayensi nobuChwepheshe, uDkt Blade Nzimande, uthe ngeke isitshudeni siphucwe uxhaso lweNational Students’ Financial Aid Scheme (NSFAS) uma sishintsha iziqu esizenzayo.UDkt Nzimande uthe ngeke futhi siphucwe uxhaso uma sishintsha isikhungo esifunda kusona.Uthe uxhaso lwezitshudeni luncike ekutheni lowo olufunayo uyahlangabezana nayo yonke imibandela ebekiwe.“Kubekwa imibandela ethile ngaphambi kokuba isitshudeni sixhaswe.
Uma isitshudeni siya kwenye inyuvesi, kuzobalwa iminyaka esele ngoba wonke umuntu oxhaswayo ubekelwe isikhathi okumele aphothule ngayo iziqu zakhe,” kusho uNzimande.Uthe yingakho bethi uxhaso ngeke aphucwe lowo noma kungathiwa ushintsha isikhungo.“Izitshudeni ziphula imigomo uma sezibona ukuthi sezizoshaywa yisikhathi sokuthi ziphothule iziqu zazo njengoba kusuke kubekwe umbandela wokuphothula iziqu.
Zibe seziya kwezinye izikhungo ngaphandle kokusho ukuthi ziyashiya la kade zifunda khona,” kusho uDkt Nzimande.
Ukugcizelele ukuthi izitshudeni kumele zisho uma sezishintsha izikhungo, zingamane zivumbuke kwesinye isikhungo.
I-SIU izophenya ngokubhubhudlwa kwemali yomngcele  waseMozambique
I-SPECIAL Investigating Unit (SIU) isezithendeni zabasolwa ngokubhubhudla imali yokwakha izithiyo zikakhonkolo okwakuhloswe ngazo ukunqanda ukushushimbiselwa eMozambique kwezimoto ezebiwe kuleli.Umengameli uMnuz Cyril Ramaphosa, usesayine umthetho ogunyaza iSIU ukuba iphenye ngale thenda eyakhishwa uMnyango wezokuThutha KwaZulu-Natal ngo-2018.Le thenda yakhishwa emva kwezikhalo kubantu abakhele izingxenye ezisenhla nesifundazwe, ikakhulukazi eManguzi, ababekhala ngokwenyuka kwezinga lokwebiwa kwezimoto kule ndawo, ezigcina zishushumbiselwe eMozambique.
Isinqumo sokukhipha ithenda sathathwa emva kokuhambela kowayengumengameli ngalesosikhathi, uMnuz Jacob Zuma, nowayengungqongqoshe wezamaPhoyisa ngalesosikhathi, uMnuz Fikile Mbalula, lapho amalungu omphakathi azikhalela khona ngalesi sihlava sokwebiwa kwezimoto zeqiswe umngcele.Emva kokungabonakali kwenqubekela phambili yize imali seyasebenza, kuphoqe ukuba kuqalwe uphenyo ngale thenda.Okhulumela iSIU, UMnuz Kaizer Kganyago, ukuqinisekisile ukuthi le nhlangano izophenya izinsolo zenkohlakalo nokwehliswa ngemilenze kwemali kule thenda.Le thenda kaR85 million yanikezwa izinkampani ezimbili i-ISF Construction  neShula Construction.Le zinkampani kwakufanele zakhe izithiyo zikakhonkolo ezazizohamba ibanga elingu-8 km emngceleni wakuleli neMozambique.UKganyago uthe umbiko owathulelwa ikomiti elibhekele ukusebenza komnyango wezeMisebenzi yoMphakathi neNgqalasizinda ePhalamende, wakhombisa ukuthi lezinkampani zakhokhelwa izigidi zamaRandi yize umncane kakhulu umsebenzi ezawenza.“Umbiko ukhombisa ukuthi lezinkampani zenza umsebenzi oyibanga eliwu-0.166 km kepha zakhokhelwa isamba sikaR48 million.
Lesamba kwakufanele sikhokhwe uma sekwenziwe umsebenzi ongu-3 km.”UKganyago uthe uma bethola ukuthi kukhona imali eyehla ngemilenze, bazohlanziswa labo abahlomulayo.Okhulumela umnyango wezokuThutha KwaZulu-Natal, uMnuz Kwanele Ncalane, uthe bayasamukela isinqumo sikamengameli.“Sizobambisana nazo zonke izinhlaka zomthetho eziphenya lolu daba.”Yize lolu hlelo lwaqalwa eminyakeni emibili eyedlule, abahlali baseManguzi basaqhubeka nokukhala ngokuntshontshwa kwezimoto eziphelela eMozambique.Ngenyanga edlule Isolezwe libike ngezikhalo zamalungu omphakathi wakule ndawo, abekhala ngokuthi angenelwa ezindlini adunwe izimoto.Amalungu omphakathi athi izigila mkhuba ziwashiya ehlathini emva kokuthatha izimoto zawo.
Usathukile umndeni ophunyuke uthunjiwe
NKOSIKHONA CELEASATHUKA izanya amalungu omndeni wakwaGina awu-11, endaweni yaseMange eMkhuze, aphunyuke ethunjwe yizigilamkhuba ebezikade zihlasele kuleli khaya ngezithuba zasentathakusa ngesonto eledlule.Ngokuthola kweSolezwe NgoMgqibelo, lezi zigilamkhuba zifike kulo muzi zihlome ziyizingovolo zatshela uMnuz Vusi Gina ukuthi azizile ukuzodlala kodwa zizosebenza.
Kuthiwa zingene ngamawindi zashaqa wonke umuntu obesendlini okubalwa nosana olunezinsuku luzelwe.
Uthe babalayishe ezimotweni zalo mndeni, bahamba nabo beboshiwe.“Asazi ngempela ukuthi ngobani laba abangaze basicabangele into ebuhlungu kanjena.
Namanje sisathukile kakhulu.
Ngiyazibuza ukuthi ngempela yini le engaka esiyonile kubani?’’ kubalisa uMnuz Gina.Uthe bonke balaxazwe endlini emnyama emzini abangawazi, bavalelwa izinsuku ezintathu bengadli futhi bengaphuzi lutho.
Nosana bathi belukhala lukhalile.
Kula malungu omndeni kubalwa unkosikazi wakhe, izingane ezine namanye amalungu.UGina uthi ngenhlanhla bonke bakwazile ukweqa lapho abebethunjwe khona, uthi babuzile ukuthi yikuphi kule ndawo, batshelwa ukuthi baseHlabazini, eManguzi.“Kubantu esibuze kubona basitshele ukuthi siseManguzi.
Siyabonga ukuthi sonke sibuye siphephile,’’ kusho uGina.Ubabaza unya lwezigilamkhuba lokungabi nanozwelo lokuthi bathumbe nosana oluncane.
UGina uthe inhliziyo yakhe iyabalisa ngemoto yakhe abayebile, waveza ukuthi lezi zigilamkhuba zintshontshe izimoto ezimbili.
Eyodwa uthi amaphoyisa ayitholile.Okhulumela amaphoyisa eKwaZulu Natal, uColonel Thembeka Mbele usiqisekisile isigameko.
Uthe leli cala lisaphenywa.
Uthe kusolakala ukuthi kube nezigilamkhuba ezihlasele umndeni wakwaGina.“Kusolakala ukuthi umndeni waseMange, eMkhuze uhlaselwe ngabantu abebehlomile.
Babathumbile beba nezimoto.
Enye yezimoto igcine itholakala eManguzi,’’ kusho uCol Mbele.
Kubhekwe isimemezelo ngesihlalo sobukhosi
WONKE amehlo abheke indlunkulu ukuba imemezele ukuthi kuzokwenzekalani ngesihlalo sobukhosi bakwaZulu ngemva kokutshalwa kwebamba bukhosi, iNdlovukazi Shiyiwe Mantfombi Dlamini Zulu.Indlovukazi itshalwe entathakusa namhlanje ngokohlelo obeluyimfihlo.
Akucaci ukuthi uzomenyezelwa nini ozongena esihlalweni sobukhosi njengoba undunankulu kaZulu, Inkosi Mangosuthu Buthelezi, esanda kunxusa isizwe ukuthi singayifakeli ingcindezi indlunkulu ukuthi yenze isimemezelo.Izolo amalungu asendlunkulu abevalelene emhlanganweni okukholakala ukuthi bekubhungwa ngalo lolu daba.Indlovukazi eguqile ibilokhu ibambile esihlalweni selokhu kwabuza iSilo samabandla onke uGoodwill Zwelithini kaBhekuzulu, owaguqa ngoMashi.
Bekuphithizela esigodlweni kwaKhangelamankengane izolo njengoba bekuqhubeka amalungiselelo okutshalwa kwendlovukazi.Amabutho nezintombi basine bededelana esigodlweni, beyovalelisa okokugcina kwindlovukazi ngaphambi kokuthi itshalwe ezintathakusa namhlanje.
Kubonakale amaqembu ehlukene amabutho kanye nezintombi ehaya amahubo, ekhuza neziqubulo.Bekukhona nabavela eSwatini, lapho kuzalwa khona indlovukazi.
Indlovukazi  izalwa iNgonyama yamaSwati eseyakhothama, uSobhuza wesibili, kanti ingudadewabo wenkosi ebusayo uMswati wesithathu.AbaseSwatini bathe baphoxekile ngokuguqa kwendlovukazi abathe bebenethemba lokuthi izokwazi ukucija ozongena esihlalweni esishiywe yiSilo samabandla onke uGoodwill Zwelithini kaBhekuzulu, njengoba indlovukazi ibiyibamba bukhosi.Ukutshalwa kwendlovukazi kube yimfihlo futhi bekuhanjelwe ngamalungu asendlunkulu, abasebukhosini bamaSwati kanye nabakhethiweyo.
Izolo izintombi zizwakalise ukukhathazeka ngekusasa lomkhosi womhlanga owavuselelwa yindlovukazi, kodwa lathi lizokulwela ukuthi lomkhosi ungafi.
Amalungu eqembu Izinyosi, athe afuna ukuthi leli siko lingashabalali.Ilungu leqembu uNksz Mningi Zuma, ongumphathi wamatshitshi KwaNongoma, lithe isiko liyasiza ukunqanda ukukhulelwa kwezintombi zisencane.
"Sifuna ukuthi nabalandela emva kwethu balifice leli siko.
"Amalungu eqembu athe indlovukazi azoyikhumbula ngothando ebinalo kwizintombi zomhlanga.
"Ibihlale ikhona lapho kukhona izintombi," kusho uNksz Nokwethemba Nxumalo.UNksz Nelile Nxumalo, uthe njengendlela yokuhlonipha indlovukazi, bazoqhubeka nokuzigcina.
Ngaphambi kokuthi ifihlwe, kube nenkonzo ebihanjalwe abakhethekile.
Namhlanje kuzokuba nenkonzo yesikhumbuzo esezingeni likahulumeni wesifundazwe.Undunankulu waKwaZulu-Natal uMnuz Sihle Zikalala kulindeleke ukuthi athule inkulumo yosuku.
Bashiywa ehlathini emva kokuthathelwa izimoto zabo eManguzi
USATHUKILE namanje umndeni waseManguzi eNsukumbili owangenelwa yizigebengu eziyisithupha zihlomile, zifuna ukhiye wemoto.
Bathi loku sekujwayelekile kule ndawo.
Owesilisa (ocele ukuba igama lakhe ligodlwe) uthi imoto yakhe isikhonjwa eMozambique.
Akuyena yedwa ozwa lobu buhlungu.“Izigilamkhuba zangena ngisathi ngiyadla.
Zabuza ukuthi yini ndaba sibe bahlanu ngoba siyisithupha lapha endlini,” kubeka owesilisa.Uqhube wathi izigilamkhuba zababopha izandla, bathathwa bayohlaliswa egunjini elilodwa.“Bapequlula endlini bathatha uR2000, bafuna enye imali umama wekhaya wabanika uR300.
Bathatha ukudla, amaselula, ama-laptop, iTV nayo yonke igilosa.”Uthi wazikhalela wacela ukuba babashiye nokudla okuncane ngoba usuku lomholo lwaluseduze, banqaba.
Uthi okunye okwenza asabe wukuthi bambuza ukuthi iphi enye i-laptop ngoba mabili.Uthi emva kwalokho izigebengu zathatha izingubo zokulala namajakhethi afudumele, kwathiwa mabangene emotweni yakhe.
Bahamba naye nomndeni wakhe baze bafika endaweni eyihlathi.“Bafika basibopha izinyawo, mina ngaboshelwa esihlahleni, basimbathisa bathi kabafuni ukuthi sigodole futhi njengoba besishiya la ehlathini akekho umuntu ozosithola nendlela eya ekhaya ngeke siyazi.”“Emva kokuba sebehambile sazama ukuziqaqa kwaze kwalunga, sangena indlela ngoba vele ngangiyazi le ndawo.
Samisa imoto yamaphoyisa eyayidlula, sawachazela ngosekwenzekile.
Abuza ukuthi siyaphi, ngasho ukuthi siya kwamngani wami.
Asithatha amaphoyisa asishiya ngakhona,”Ngenkathi beya esiteshini samaphoyisa bafika batshelwa ukuthi amaphoyisa asemzini wakhe ngoba untshontshelwe imoto, okuyikona athi kwamdida.
Uthi okwamphatha kabi wukungafiki kwamaphoyisa ezothatha amanyela eminwe.Uthe amaphoyisa amtshela ukuthi akukho angakwenza ngemoto ngoba isiweliswe umngcele.
Okhulumela amaphoyisa KwaZulu-Natal, uCaptain Nqobile Gwala, uthe kuvulwe icala lokubamba inkunzi esiteshini samaphoyisa esiseManguzi.Omunye okuthiwa wehlelwa yileli shwa kodwa ongathandanga negama lakhe, uthe uyesaba ukwenzakaliswa, ngeke akwazi ukuphawula ngalolu daba.
Imizamo yokuthola ikhansela lendawo ibhuntshile, belingayiphenduli imiyalezo, nocingo lukhala lungabanjwa.
Zimisiwe ezemidlalo ezikoleni zakuleli
PHILI MJOLIUMNYANGO weMfundo eyisiSekelo izolo umemezele ukuthi zizomiswa ezemidlalo ezikoleni zakuleli, njengoba zinyuka izibalo zabahaqwa yiCovid-19.
UMnuz Elijah Mhlanga okhulumela umnyango, uthe lesi sinqumo sithathwe wumkhandlu wongqongqoshe bezemfundo kuleli emhlanganweni wakamuva.
Uthe isinqumo sithathwe ngemuva kokuthi kube nabafundi abayisikhombisa okubikwe ukuthi bebedlala imidlalo eyenza ukuthi bathintane nabanye, kumbe bathintene nabafundi abenza le midlalo okutholakale ukuthi baneCovid-19.UMhlanga uthe eminye imidlalo engenzi ukuthi abantu bathintane isazoqhubeka kodwa kumele kuqashelwe ukuthi abafundi abasondelani.
"Kumele kube nesiqiniseko sokuthi kunebanga elidingekayo phakathi kwabadlala leyo midlalo nangesikhathi sokuzilolonga," kusho uMhlanga.Ngeledlule isishoshovu sezemfundo uMnuz  Hendrick Makaneta,  saphakamisa ukuthi ezemidlalo zimiswe okwesikhashana njengoba izwe libhekene nesivuvu sesithathu seCovid-19.
UMakaneta wathi izibalo zabahaqwa yigciwane zizokwenyuka njengoba kungena ubusika, ngakho ukuvumela abafundi ukuthi badlale imidlalo eyenza ukuthi bathintane, kungaba ubudedengu.Imidlalo ethintekayo ibhola lezinyawo, ibhola lombhoxo, umkhalambazo neminye.
Ngesikhathi kuvulwa izikole umnyango wezemfundo washicilela emqingweni kahulumeni imigomo okumele ilandelwe uma izikole zivula ezemidlalo.“Ngesonto lokugcina lekota yokuqala yokufunda nasekuqaleni kwekota yesibili kube nabafundi okutholakale ukuthi sebehaqekile, eGauteng.
Izibalo bezilokhu zikhula.
Lokhu kusitshela ukuthi ingozi ikhona nakuba kunemigomo ebekiwe elandelwayo yezokuphepha.
Ngokwemibiko esinayo le midlalo inomthelela wokuthi igciwane lisabalale," kusho uMhlanga.USolwazi Andre De Bruyn wenyuvesi yaseStellenbosch, uthe okubalulekile kulesi sikhathi esibhekene naso, ukuphepha yize ezemidlalo zibalulekile ezikoleni.“Uma kubonakala ukuthi kunamathuba amaningi okuthi ezemidlalo ezithize zisabalalise iCovid-19 kumele zimiswe,” kusho uSolwazi.
Izinhlelo ngentsha ethole iziqu kwezolimo
KUNETHEMBA lokuthi abafundi asebefunde bagogoda emkhakheni wezolimo, bazoziqalela izinkampani zezolimo ukuze kwande abantu abasha kulo mkhakha.UNgqongqoshe wezoLimo KwaZulu-Natal, uNkk Sithole -Moloi, usho kanje ngoLwesihlanu ngesikhathi ethwesa izitshudeni eziwu-122, eseziphothule iziqu kwezolimo ekolishi lezolimo i-Owen Sithole.Uthe abalimi abaningi KwaZulu -Natal sebebadala ngakho bayadingeka abantu abasha abazoqhubeka kuwo lo mkhakha.
"Umkhakha unabantu abaningi abaneminyaka engu-55 kuya phezulu ngakho siyabadinga abantu abasha abazokwenza ukuthi lo mkhakha uqhubeke kahle ngoba kuzobe kunabantu abasha abazobe bekhula kuwo,"  kusho uNgqongqoshe.Uthe kulaba abaphothule iziqu bayafisa ukuthi babathathe ukuze babasize ohlelweni lomnyango, lokuthuthukisa indlela yokufuya emakhaya, njengoba lo nyaka waziwa njengowokufuya.
"Sifuna ukuthi izitshdeni zisize imiphakathi yasemakhaya ngokuhlola amadiphu ukuthi ngabe asesimeni esidingakalayo, babheke nezifo ezikhona emfuyweni nokuthi zingelashwa kanjani ukuze abantu bakithi bezokwazi ukuba nemfuyo esezingeni eliyilo bakwazi nokuyidayisa ezimakethe," kusho yena.Uthe olunye uhlelo abanalo olusiza abaphothule kulo mkhakha ngokuthi babatholele amapulazi abazokwenza kuwo uqeqesho ukuze bathole isipiliyoni.
Izitshudeni ezithweswe iziqu uthe abaphothule  ngo-2020 nango-2021 bonke bathole ama-diploma emikhakheni ehlukene yezolimo.
"Bakhona abavele besohlelweni lwethu lokuthatha izitshudeni eseziphothulile.
Abanye babo bafake izicelo zokuthola umhlaba ukuze baziqalele izinhlelo zokulima, kuzo bayakwazi ukuqasha abanye kuphinde kwenyuke nesibalo sabakhiqizi bokudla kulesi sifundazwe," kusho yena.UNksz Sphelele Ngema (23) obenza iDiploma in Crop Production nyakenye ophase ngamalengiso, uthe ubengalindele ukuthi angaphasa adlule zonke izitshudeni kodwa ubazi ukuthi uzophasa kahle ngoba uyazimisela.
Uthe uphase ngamalengiso izifundo eziyisihlanu wase echonywa uphaphe lwegwalagwala.“ Ngijabule kakhulu okwamanje angikasebenzi, kulo nyaka bengenza i-Advanced Diploma in Crop Production eMangosuthu University of Technology (MUT),”  kusho uNksz Ngema.
Uhleli endlini ewayo umndeni wesishoshovu se-ANC
EMUVA kweminyaka engu-38 kwabulawa isishoshovu se-ANC esasilwela amalungelo abantu, ikakhulukazi abaseLamontville, ayengaphansi kokwakubizwa ngoMkhandlu waseNingizimu, umndeni waso usabhuqabhuqwa yindlala endlini yomxhaso ewayo.Uma kuthintwa umlando wezombusazwe wakuleli, kalisali ngaphandle igama lesishoshovu esinguMnuz Msizi Harrison Dube esabulawa ngokudutshulwa ngo-Ephreli 25 ngo-1983.Leli phephandaba selithintwe kaningi ngabantu abahlukene mayelana nesimo somuzi okuhleli kuwona amalungu omndeni wesishoshovu esinguDube, bekhala ngehlazo lesimo indlu eyisona.Wumuzi onamagumbi amabili, wakhiwe phezu kwesitamukoko.
Abake bangena ngaphakathi bathi endlini encane akukho ngisho umsele odonsa amanzi uma kade begeza, okuphoqeleka ukuthi basebenzise indishi bese bewachitha emnyango amanzi.Isiqubulo esithi Asinamali okwaze kwenziwa ngaso umdlalo weshashalazi kaMbongeni Ngema, saqanjwa nguDube elwa nohulumeni wobandlululo owawuhlongoza ukunyuswa kwentela emalokishini ayengekho ngaphansi kukahulumeni waKwaZulu omdala.Indodana kaDube, uMnuz Vusi Dube, okuyiyona ehlala kule ndlu ithembise ukubuyela entathelini kodwa kwashicilelwa ingabuyeli.Kuthiwa selokhu bafakwa ngo-2005 kule ndlu ngoba bethenjiswe ukuthi basazokwakhelwa kabusha kodwa nonina uze washona besalinde ukususwa endlini.
Ethintwa uMnuz Nhlakanipho Ntombela, okhulumela  i-ANC KwaZulu-Natal, uthe uqala ukuluzwa ngentatheli lolu daba.“Sizocela ukuxhunyaniswa nelungu lomndeni ukuze silulandele ngendlela lolo daba.
Kodwa ngabe nginamanga uma ngithi sake saluzwa phambilini,” usho kanje.Ukubulawa kukaMsizi Dube kwaholela ekuqubukeni kwemibhikisho nasemalokishini ayakhele iLamontville njengoMlaza, Clermont, Chesterville naKwaMashu.
Namhlanje kuleli lokishi, kunomgwaqo oqanjwe ngokuthi uMsizi Dube Road nesikole iMsizi Dube Primary.
Ithala lifuna ukuba yibhange likahulumeni jikelele
ISIKHULU esiphezulu seBhange Ithala, uDkt Thulani Vilakazi, sithi kasikho isidingo sokuthi uhulumeni aqale phansi izinhlelo zokwakha ibhange likahulumeni ngoba Ithala kade laliwenza lowo msebenzi..UVikalazi usho lokhu emuva kokuthi uMnyango wezeziMali uveze ukuthi kawukaziqedi izinhlelo zokusungula ibhange likahulumeni jikelele yize sekuphele iminyaka ewu-10 uzama ukulakha.“Ithala kade laqala ukusebenza njengebhange likahulumeni, elikudingayo wukwaziwa njengebhange likahulumeni ngokusemthethweni.
Asikho isidingo sokuthi uhulumeni aqalaze kwezinye izindawo ngoba Ithala liyawenza lo msebenzi.
Siyibhange likahulumeni elinelayisensi yokwenza wonke umsebenzi wamabhange ajwayelekile,” kusho uVilakazi.Uveze ukuthi Ithala likulungele ukuba yibhange likahulumeni nokuguqula impilo yabantu baseNingizimu Afrika, ikakhulukazi labo akade bengakwazi ukufinyelela ezinsizeni zezimali, abale kubo abahlala emakhaya.“Ukusungulwa kwebhange likahulumeni kuzosiza ukuqeda ukungalingani, okwadalwa wubandlululo.
Kuzosiza imiphakathi ebingafinyeleli kwezezimali.
Ithala lisekwa wuhulumeni waKwaZulu-Natal ukuthi libe yibhange likahulumeni.
Lineminyaka ewu-60 likulo mkhakha futhi lingasiza kakhulu ekuqedeni ububha, ukungalingani nokungasebenzi,” kusho uVilakazi.Uphethe ngokuthi ukusiza kwabo imiphakathi yasemakhaya kukhombisa ngokusobala ukuthi bayahambisana nezinhlelo zikahulumeni, zokuthuthukisa umnotho, ngakho uma sebeyibhange likahulumeni akukho okuzobahlula.
Angikaze ngimkhaphele uZuma: Gigaba
SIHLE MAVUSOEMUVA kweminyaka aphefumula kwiCNN owayengungqongqoshe weziMali noMnyango wezaseKhaya, uMnuz Malusi Gigaba, ngodaba lowayengumengameli wezwe uMnuz Jacob Zuma lokuthi makenze okufanele, ugcine ephefumulile izolo ukuthi wayeqondeni.Enkulumweni ekhethelekile nezintatheli ze-Independent Media, eThekwini ngoLwesibili, uthe ayekusho wabe esekuchazela uZuma eNkandla, emuva kwale nkulumo yakhe, ikakhulukazi njengoba abalandeli bakaZuma basola ukuthi lokhu kukhuluma kwakhe kwakufana nokukhuluma kabi ngomholi, ekubeni wambeka esikhundleni sokuba ngungqongqoshe weziMali phezu kokuba izimakethe zazifuna kuqhubeke uMnuz Pravin Gordhan.UGigaba wasolwa ngokuthi lokhu wakwenza ezincengela kowayezongena ebe nguMengameli uMnuz Cyril Ramaphosa, nakuba kwakucaca ukuthi uGigaba uzosuswa esikhundleni uma umbuso kaZuma uphela.Ngesikhathi kuba nale nkulumo uZuma wayethwele kanzima, ephansi kwengcindezi.
Iqembu lalimfuna ukuba asule kwesokuba ngumengameli.Le nkulumo kaGigaba yezwakala sengathi uthi uZuma makenze okufanele, ngokuthi asule esikhundleni.Ababengamuzwa kahle uGigaba ngo-2018, basebenzisa le nkulumo yakhe bemfakela ingcindezi ngoNovemba 2018, ukuthi makasule ekubeni ngungqongqoshe woMnyango wezaseKhaya, enze okufanele.UGigaba ngokwakhe, uthi kwakungekhona ukukhaphela uZuma njengoba abanye babecabanga kanjalo.Kule nkulumo noGigaba, osesebenza eLuthuli House njengomunye wabantu abahlela imigomo, ukhulume ngezinto eziningi.Uthe ukhathazekile ngezinsolo ezenziwe asezohlukanisa naye umshado noNkk Nomachule Mngoma, ukuthi wasebenzisa amandla akhe ukumbophisa koKlebe.Uthe oKlebe bathinteka kulolu daba ngoba babevele bephenya udaba.Uthe uNksz Mngoma ngesikhathi elimaza iMercedes-Benz yomngani wakhe, uMnuz Pieterson Siyaya, oKlebe babizwa ngoba kwakuwudaba olubucayi.UNksz Mngoma uthintiwe ngalolu daba, wathi uzobuye aphawule.
I-Corona inyomfe izinhlelo zabeseka uMagashule
UKUDLANGA kobhubhane iCorona eGauteng, kufake unyawo lwedada ezinhlelweni zabalandeli bakaNobhala Jikelele we-ANC osamisiwe, uMnuz Ace Magashule, zokuyomeseka enkantolo namhlanje nakusasa.Ukungena kwalesi sifundazwe ngaphansi kwesivuvu sesithathu sobhubhane nokufakwa kwezwe ngaphansi kwesigaba sesithathu somvalelandlini, kubhuntshise izinhlelo zezinkumbi zabalandeli bakaMagashule zokuyomeseka ngaphandle kweNkantolo eNkulu yaseJohannesburg namhlanje.Leli cala elilalelwa ngamajaji amathathu namhlanje nakusasa, bekulindeleke ukuthi lihehe izinkumbi zabalandeli be-ANC abeseka uMagashule.Omunye wabalandeli bakaMagashule, uMnuz Nkosentsha Shezi, nofake isicelo sokuba yingxenye yaleli cala lapho ezokube eseka isicelo sikaMagashule, ukuqinisekisile ukubhuntsha kwezinhlelo zabalandeli bakaMagashule.“Njengoba izwe lisesigabeni sesithathu somvalelandlini, kusiphoqile ukuba sichithe izinhlelo zokuthutha abalandeli.
Besinezinhlelo zokubathutha ngamabhasi, besuka ezindaweni ezahlukene.
Kepha manje silindele abambalwa ikakhulukazi njengoba nenkantolo ivele isimemezele ukuthi icala lizolalelwa kusetshenziswa ezobuchwepheshe.”UShezi uthe ukungabi khona kwabalandeli abaningi ngaphandle kwenkantolo namhlanje nakusasa kuzokube kungachazi ukuthi sebenciphile abantu abeseka uMagashule.“Sesekwa yizigidi zabantu abathi bona bakhathele yinkohlakalo eqhutshwa wuhulumeni ophethe njengamanje.
Abasebenzi bakahulumeni ophethe njengamanje bantshontsha ngisho imali yokuthenga izinsiza zokuvikela ubhubhane iCorona.”UShezi ukuqinisekisile ukuthi uzokuba yingxenye yecala lapho ezokuba eseka isicelo esifakwe uMagashule.Kulesi sicelo, uMagashule uphonsela inselelo ukumiswa kwakhe wuKhongolose.UMagashule uphinde enze isicelo sokuba ithathwe njengesemthethweni incwadi yokumiswa kukamengameli wale nhlangano, uMnuz Cyril Ramaphosa, ayibhala.UMagashule wanikela enkantolo emva kwesinqumo sokumiswa kwakhe yi-ANC, okwenzeke sekudlule umnqamulajuqu wezinsuku ezingu-30 ayewunikwe yisigungu esiphezulu se-ANC, sokuba yena nabanye abaholi ababhekene namacala bashenxe ezikhundleni.UMagashule ungaphandle ngebheyili njengoba aboshelwa icala lethenda kaR255 million yokushintshwa kophahla lwezindlu ezifulelwe ngetsheboya eFree State, eyakhishwa ngesikhathi esengundunankulu wakulesiya sifundazwe.Emaphepheni asenkantolo, uMagashule uthi lo mgomo wabekwa ngoba kuliwa naye.
Wathi lo mgomo unyathela amalungelo akhe, okuthi umsulwa kuze kube inkantolo ikhipha isigwebo ecaleni lenkohlakalo asolwa ngalo.Encwadini ayibhala neyachithwa yi-ANC, uMagashule wathi umisa uRamaphosa ngenxa yokuthi uyasoleka ezenzweni zenkohlakalo.UMagashule wathi uRamaphosa usoleka enkohlakalweni yokugwazela izithunywa engqungqutheleni ye-ANC yango-2017, ukuba zimvotele esikhundleni sokuba wumengameli wale nhlangano.Le ncwadi uMagashule wayibhala emva kokuba kuputshuke incwadi emmisa emsebenzi.
Kwethulwe amabhasi azolekelela abantu abathungatha imisebenzi
UKUBHEDUKA kwegciwane iCovid-19 nokufadabala komnotho kulahlekisele ngomsebenzi owesilisa osenenqola ahamba edayisa ngayo imithi yokubulala amaphela, amagundane nokhula enkabeni yedolobha iNewcastle.UNjabulo Mntambo (27) wase-Osizweni, uhlangana naye emigwaqweni eqhuba inqola yakhe ememeza ngenhloso yokudonsa amehlo amakhasimende akhe ikhona ezothenga.UMntambo ungomonye wabantu abangu-32.6%  baseNingizimu Afika abangasebenzi.Uthi udonsa kanzima njengoba, ethanda engathandi, kumele adayise ukuze azothola imali yokuthenga okuya ethunjini"Sidiliziwe emsebenzini ngonyaka odlule ngenxa yeCovid-19.
Besisebenzela inkampani ebisikela uMasipala waseNewcastle utshani.
Isimo sinzima yingakho ngidayisa le mithi.
Ngithola uR70 ngosuku ngicoshacoshe esizolala sikudlile ekhaya," kusho uMntambo.UMnuz Philani Khumalo waseDannhauser, uthe akasazihluphi ngokufaka izicelo zomsebenzi okuyinto athe sekuphele iminyaka engu-10 eyenza ngale kwenhlanhla.
Uthi sewakhetha ukuzokwenza umsebenzi wokupakisa izimoto edolobheni kunokuthi ahlale phansi, aphile ngokucela.
"Uma sikhala kubaholi ababhekelele izinhlelo zentsha sicela imisebenzi, kufana nokuthi siyadlala.
Asinakwa nhlobo," kusho uKhumalo.Lokhu kufakazelwe uMnuz Sipho Masondo othe uselilahlile ithemba lokuthi uyoke aqashwe, asebenze.
"Imisebenzi yesikhashana engamatoho ikhishelwa abangani nezihlobo zabaholi.
Sifike sivolontiye, ekugcineni kuqashwe abantu esingabazi.
Sesikhathele ukwenza amaCV, sifake izicelo zomsebenzi ngemali yokugcina," kusho uMasondo.Laba abathathu bebemi buqamama ngoLwesibili, bebukela uNgqongqoshe wezokuQasha nezemiSebenzi, uMnuz Thulas Nxesi beneMeya yaseMajuba, uDkt Musa Ngubane, bethula ihhovisi elinezinhlelo abahlose ngazo ukucija intsha ngamakhono futhi ilekelelwe ekuyifuniseni imisebenzi.Kuphinde kwethulwa amabhasi amabili aphendulwe aba ngamahhovisi angomahamba nendlwana aseMnywangweni weziSebenzi.
Lolu hlelo lamabhasi oluzonabela kuzona zonke izifunda, luzodla uhulumeni uR84 million.La mabhasi amabili ethulwe izolo, azozulazula emiphakathini eyakhele Amajuba ngezikhathi ezithile nangezinsuku ezizomenyezelwa ngenhloso yokusondeza izinsiza zalo mnyango kubantu.UNxesi ukhale ngokuntuleka kwamakhono, ukufadabala komnotho okubhebhethekiswe ukubheduka kweCovid-19 njengembangela eholele ekupheleni kwemisebenzi.Ukhombe ngenjumbane uhlelo lwemfundo ukuthi alubaniki abantu amakhono anele emisebenzi adingekayo esikhathini samanje.
"Umuntu uya enyuvesi kodwa aphume engenalo ikhono lokwenza ugesi, afake amanzi noma enze umsebenzi wezandla.
Uma kufuneka abantu abanamakhono ale misebenzi, kuqhamuka ikhehla elidala lomlungu.
Uma kungumuntu omnyama, kuba ovela ezwenikazi i-Afrika," kusho uNxesi.UNgubane ubonge wanconcoza kuNxesi nomnyango wakhe ngamabhasi.
Uthe bazokwakha uhlelo lokuthi isigceme ngasinye eNewcastle, eMadlangeni naseDannhauser ifike ibhasi kusona ukuze abantu basizakale eduze.
UCele uxwayisa  amakhansela avula amacala angekho
AZOBOSHWA amakhansela avula amacala okuzama ukubulala angekho emaphoyiseni, athi ahlaselwe ekubeni ezihlasele wona ngoba efuna ukunikwa abaqaphi nguhulumenAmakhansela adonswe ngendlebe nguNgqongqoshe wamaPhoyisa, uMnuz Bheki Cele, obethula umbiko wekomiti eliphenya amacala athinta ukubulawa kosopolitiki KwaZulu-Natal eseThekwini, ngoLwesithathu.Esithangamini bekukhona uMnuz Zizi Kodwa oyiPhini likaNgqongqoshe wezokuPhepha koMbuso, uKhomishana wamaphoyisa kuzwelonke uGeneral Khehla Sitole nowesifundazwe, uLieutenant General Nhlanhla Mkhwanazi, umphathi woKlebe kuzwelonke uLt General Godfrey Lebeya nabanye.UCele uthe azohlangana nezimbila zithutha ziholwa ngemhlophe phambili amakhansela nosopilitiki abaqhubeka nokwenza le migilingwane.Uqhube wathi amanye ala makhansela azama ukuzidubula, amanye akhulume kumaselula awo nabanye abantu, ethi ahlaselwe ukuze athole ukugadwa.“Sekukhona amakhansela aboshelwe lo mkhuba.
Badlala ngezinsiza nesikhathi samaphoyisa, okumele ngabe enza umsebenzi wawo ngabantu abafuna ukuduma.
Elinye ikhansela lazidubula ehlombe nge-AK47,” kusho uCele.UCele uthe kuzokwengezwa isibalo samaphoyisa, imali nesikhathi azosisebenza esifundazweni njengoba kubhekwe okhethweni.Uthe njengamanje bahlezi phansi baqhamuka nezindlela ezizosetshenziswa ukuze kungabi bikho ukuchitheka kwegazi njengoba kubhekwe okhethweni lohulumeni basekhaya ngo-Okthoba 27 nonyaka.Izibalo ezethulwe nguCele izolo, ziveza ukuthi kwehle kakhulu ukubulawa kosopolitiki KwaZulu-Natal kulo nyaka, bane kuphela, kwaboshwa ababili ngakho.Ngo-2016 kwabulawa osopolitiki abangu-31, ngo-2017 bawu-20, ngo-2018 babangu-12 ngo- 2019, bawu-14, ngo-2020 babengu-14.Kusukela ngo-2018 kusungulwa leli komiti, kuboshwe abantu abangu-251.
Kulesi sibalo bawu-46 abalahlwe ngamacala okuthe abangu-30 kubona batholwa benamacala okubulala.Emacaleni awu-34 okubulala, kukhishwe odilikajele abayisishiyagalolunye.
Abasolwa abangu-22 banikwe isigwebo seminyaka ephakathi kuka-10 no-50.Abanye abasolwa abangu-12 balahlwe ngamacala banikwa iminyaka engaphansi kuka-10.
Kukhona nabanye abasagqigqa ezinkantolo.Ubalule amacala ayisishiyagalolumbili okusocongwa kosopoitiki aba sematheni.Uthe lizoqala ngoJulayi 21 nonyaka icala lokubulawa kowayikhansela le-ANC, uMnuz Qashana Mchunu, okuboshwe kulona abasolwa abayisikhombisa.Elokubulawa kukaMnuz Sandiso Magaqa lingena enkantolo ngo-Jalayi 19, 2021.
Bayisishiyagalombili abasolwa ababoshelwe leli cala.Amadoda amabili asolwa ngokubulala uMnuz Wandile Ngobeni, avela ngoNovemba 12, 2021 enkantolo.
NgoNovemba 22 nonyaka lingene enkantolo elokubulawa kwelungu le-IFP, uMnuz Sibuyiselo Phineas Dlamini.Abasolwa ngokubulala owayeyikhansela le-ANC, uMnuz Sibusiso Mphumulo bazovela enkantolo ngoMeyi 2 ngonyaka ozayo, kuthi elokubulawa kowayengumqondisi kuMasipala i-Alfred Duma, uMnuz Oscar Hlatshwayo, liqale ngo-Agasti 16 nonyaka.UCele uveze nokuthi bashaqe izibhamu ezingaphezu kuka-200 emkhankasweni wabo wokuthungatha izibhamu ezingekho emthethweni njengoba engu-107 asezinkantolo ngakho.
Kushaqeke umndeni kutholwa osizayo entanta emanzini
USHAQEKILE umnikazi womuzi ngokufa kowesifazane obengumsebenzi wasendlini yakhe amfice entanta kwi-swimming pool eMatabetulu, eNanda, ngoMsombuluko ekuseni.UMnu Sicelo Nzimande usola ukuthi umufi ukhubekile wawela kwi-swimming pool ngoba bamthole egqoke ephelele izingubo namasokisi kodwa ophaqa bentanta naye emanzini.UNzimande uthi ufike kwakhe ngo-11 ekuseni ezoshiya indodakazi yakhe abeyilande esikoleni iqeda ukubhala wafica uNksz Nobuhle Ndlovu (46) eminzile.UNzimande ulandise wathi yena nomkakhe nezingane ezimbili ezifundayo bahambe ekhaya ekuseni kwase kufika uNksz Ndlovu eze emsebenzini njengenjwayelo.Uthe umufi ubesebabenzele unyaka nezinyanga ekhetha izinsuku, eza ngoMsombuluko, uLwesithathu nangoLwesihlanu engena ngo-7:30 ekuseni ephuma               u-4:30 ntambama.Uqhube wathi umufi ubenokhiye wakhe abengena ngawo kulesi sithabathaba somuzi oyisitezi afike asebenze bese eyagoduka ntambama abuyele emndenini wakhe eStop 8, eNanda.“Kuthe uma ngivula isango lemoto ngisondela, ngabona kunento emnyama emanzini.
Sengiseduze ngibonile ukuthi uNksz Ndlovu, ngathuka, ngavele ngafonela  amaphoyisa.
Sibe sesithinta nomndeni kamufi ngaphambi kokuthi akhishwe emanzini khona uzozibonela nawo lesi sehlo esibuhlungu kangaka,” kusho uNzimande.Uthe  kungenzeka ukuthi umufi ushelelile waphonseka wase ehluleka ukubhukuda aphume kule swimming pool engu-1.8 metres ukujula kwayo.Uthe umufi ubeyedwa kwehla lo mshophi futhi bafike endlini izinto zisenjengoba bezishiye zinjalo ekuseni, ukhiye uNksz Ndlovu angena ngawo ulenga esicabheni.Indodakazi kamufi, uNksz Tholakele Ndlovu ithe ishayisa amakhala indlela okushona ngayo unina.
Ithe ubegqoke ephelele unina futhi isidumbu sakhe simi phuhle emanzini singavundlile okomuntu ominzile.Iqhube yathi abazi bazongcwaba ngani ngoba unina kuphela obekade esebenza emndenini.
"Sifike sekukhona amaphoyisa sambona engakakhishwa emanzini kwase kuthiwa asihambe.
Sithe sizohamba uma sekufike imoto yezidumbu nebala efike yamthatha.
Sisola isandla somuntu ekufeni kukamama, ukhona omphushele ku-swimming pool," kusho uNksz Ndlovu.Okhulumela amaphoyisa KwaZulu-Natal, uColonel Thembeka Mbele, uthe kuvulwe idokodo ngokushona komuntu eliphenywa ngamaphoyisa asesiteshini saseNanda.
I-Pepkor itshale uR1.5 billion KwaZulu-Natal
UNDUNANKULU waKwaZulu-Natal uSihle Zikalala, uthe izofukula umnotho futhi idale nenqwaba yamathuba omsebenzi ezindaweni ezakhele iPinetown intuthuko kaR1.5 billion elethwa yiPepkor, eHammarsdale.UZikalala wethule ngokusemthethweni le ntuthuko eseKeystone Business Park ngoLwesibili wathi kuyamjabulisa ukubona kwenzeka into eNtshonalanga yeTheku emuva kokuvalwa kwezimboni eziningi ngeminyaka yawo-1990 nango-2000.UZikalala uthe intuthuko yemboni yakwaPepkor izodala amathuba omsebenzi awu-2 200, kanti kuyimanje eKeystone Business Park kuqashwe abantu abawu-5 600.“Kuyasijabulisa ukubona intuthuko iza eNtshonalanga yeTheku emuva kokuvalwa kwezimboni eminyakeni edlule.
Le ntuthuko elethwa yiPepkor izovusa umnotho, idale amathuba omsebenzi  igqugquzele nabanye abatshali zimali ukuthi beze ngapha.
Izokwandisa nempahla engena echwebeni laseThekwini ngo-30%.
Iyingxenye yentuthuko yaseCato Ridge,” kusho uZikalala.Uthe uma isiphelele intuthuko yaseKeystone Business Park, izofaka uR6 billion emnothweni waKwaZulu-Natal.Ubuye waveza nokuthi i-Aquelle izoletha ingxenye yomsebenzi wayo eKeystone Business Park.UNgqongqoshe wezokuThuthukiswa koMnotho, ezokuVakasha neMvelo KwaZulu-Natal uMnuz Ravi Pillay, uthe le ntuthuko ikhombisa ngokusobala ukuthi isifundazwe sikulungele ukusebenza nosomabhizinisi.Ubonge osomabhizinisi abathanda izwe labo ngokuqhubeka nokutshala imali emnothweni waKwaZulu-Natal ukuze kusimame umnotho, kuqashwe nabantu.Ucele iPepkor ukuthi yandise impahla eyithenga ezimbonini zakuleli ukuze kusimame umkhakha wendwangu nempahla.Isikhulu seRokwil esungule iKeystone Business Park, uMnuz Rod Stanton, sigqugquzele osomabhizinisi ukuthi batshale imali yabo emnothweni waseNingizimu Afrika.UStanton uthe uhulumeni uzivulile izandla ukusebenzisana nosomabhizinisi nokwakha isimo esenza kube lula ukuqhuba ibhizinisi.Uthembise ukuthi bazomlandela uZikalala ezinhlelweni zokuthuthukisa umnotho.
Othisha basebenza ukuphipha abafundi
KUMA nse ukufunda nokufundisa esikoleni samabanga aphansi KwaMaphumulo, lapho othisha beshintshana ngokuphipha nokugada izingane ezincane uma ziyozikhulula ngenxa yobungozi bezindlu zangasese.
I-OTimati Primary, okungesinye sezikole ezinabafundi abaningi kule ndawo njengoba bengu-600, kuvela ukuthi sekuphele iminyaka engaphezulu kwewu-10 isebenzisa izindlu zangasese ezingumahamba nendlwane, emuva kokugcwala ngokweqile kwezomgodi ezazakhiwe umphakathi.Abazali abebedinwe beveva batshele Isolezwe  ukuthi ekuqaleni konyaka kufike inkampani yathatha ezinye zezindlu zangasese ikhala ngokuthi umnyango awusakhokhi.
Kube sekusala izindlu eziyisithupha, kwafika enye inkampani izozilanda, banqaba abazali.
Bathe izindlu zangasese zibekwe phezu kwalezi zomgodi ezindala kanti ziphezulu ngokweqile okwenza zibe yingozi kubafundi.
"Kunzima kulesi sikole othisha bathi befundisa bebe beshintshana ngokuyogada ezindlini zangasese ngoba kuyingozi ezinganeni zikaGrade R, zingaphonseka phakathi.
Kade zicelwa izindlu zangasese zangempela umnyango uthembisa kodwa asisizakali bafuna kuze kulimale izingane okuyinto esingafisi yenzeke," kusho omunye wabazali ocele ukungadalulwa.Okhulumela isigungu sabazali uMnuz Sandile Nxumalo, uvumile ukuthi abazali abaneme futhi udaba okade balufaka emahhovisi omnyango wezemfundo kodwa lutho usizo.
"Abazali badinwe kakhulu ngoba sesiside isikhathi sidlulisa izikhalo ngezindlu zangasese kunalokhu kwalethwa ezinye ezingumahamba nendlwane okuyinto engasadingeki.
Okwenze kwazwela ziphinde zalandwa izindlu zangasese, nenye nkampani yafuna ukuzilanda lezi eziyisithupha ezisele, sanqaba.
Manje azisalungiswasekwandisa izinkinga," kusho uNxumalo.Leli phephandaba liphinde lathola ukuthi kunezikole ezingomakhelwane, esinye esinabafundi ababalelwa ngaphezulu kuka-200 nesinabafundi abaw-94 kodwa zakhelwe izindlu zangasese.
Abazali bathe ngeke liphele leli sonto bengathathanga izinyathelo ezizoshaqisa nezikhulu zomnyango ukuze zizwe lento eziwa abafundi.
Okhulumela umnyango wezeMfundo KwaZulu-Natal uMnuz Muzi Mahlambi, uthe bakubeka phambili ukuvikelwa kwesithunzi sabafundi nothisha ngakho bazosisukumela lesi sikhalo.
"Uma ngiqeda ukukhuluma nawe ngizothinta umuntu esizokwazi ukumthumela ayobheka.
Umnyango uyakuqonda ukubaluleka kokuvikelwa kwesithunzi sothisha nezingane okuyingxenye yamalungelo abo.
Yingakho umnyango uhlala uqinisekisa ukuthi uyangenelela uhlinzeke nengqalasizinda lapho kudingeka khona," kusho uMahlambi.Ethula isabelo sezimali ngeledlule uNgqongqoshe walo mnyango uMnuz Kwazi Mshengu, uthe zingu-410 izindlu zangasese zomgodi asebezakhile kwezingu-1377.
Uthe zingu-526 ezakhiwayo ezizophothulwa kulo nyaka wezimali.
U-DJ ugeqa amagula ngobuhlobo neSilo esisha
U-DJ waseThekwini ongumngani omkhulu weSilo uMisuzulu kaZwelithini, omenyezelwe ukuthi usengena esihlalweni seSilo uZwelithini kaBhekuzulu, ugeqa amagula ngobungani babo.USiyabonga Zikode, owaziwa ngoDJ Kotin, uveze uhlangothi olusha ngeSilo uMisuzulu kaZwelithini.
Uthi babe ngabangani kusuka ngo-2009 ngesikhathi besahlala eHillcrest.
Uthe  kuningi akufundile eSilweni esisha  ngamasiko esiZulu nokusetshenziswa kolimi.
Uthe bahlangana eMkhosini waMaganu, esigodlweni sobukhosi bakwaTembe, eMfihlweni ngaseManguzi.“Ungumuntu onenhlonipho futhi onesizotha.
Ziningi izinto engizifunde kuyena ebengingazazi zesintu.
Mina ngikhule elokishini, okuningi bengingakwazi ngamasiko akwaZulu.
“Ngisho ukusebenzisa amagama esiZulu ngendlela eqondile, ngikufundiswe yisona iSilo uMisuzulu kaZwelithini.
Ubengichazela ngokusetshenziswa kwemvunulo,  eveza ukuthi kawuvele nje uvunule noma yinini ngoba iyahlonishwa imvunulo.
Ngisho nginaye endlunkulu wubengifundisa ukuthi kumele ngiziphathe kanjani uma ngikhona nendlela eqondile yokukhuluma uma ngikhona.
Emculweni ukhonze amahubo,” kusho uKotin.Uthe phezu kokuba ebenolwazi ngokuthi iSilo esisha singuMntwana waseNdlunkulu kodwa ubengazitsheli ukuthi nguyena ozongena ezintanjeni  ebezibanjwe nguMdlokombane, njengoba luhlale luyimfihlo ulwazi ngozothatha isihlalo.
Naye uthe ubengazi njengoba kuyinto abengakaze akhulume ngayo njengoba kukuningi abebexoxa ngakho kobungani.UKotin uveze ukuthi bebevakashelana neSilo uMisuzulu, esazi ngisho unina.
Nangesikhathi kushone umfowabo weSilo uMisuzulu, uMntwana uLethukuthula nyakenye, uthe wamthumela umyalezo edlulisa amazwi endunduzo ngokushiywa ngumfowabo.
Uphethe ngokumchaza njengomuntu olungile, onobubele okhathalele amasiko kaZulu.
“Okungichaze kakhulu ngeSilo wukuthi noma sihlale kakhulu eMelika kodwa besingakhohliwe ngamasiko kaZulu kanjalo nolimi,”kubeka uDJ Kotini.Imizamo yokuzwa uvo lweSilo uMisuzulu kayiphumelelanga.
Kushone ababili nengane kshayisana izimoto
KUSHONE abantu ababili nengane, kwalimala  abathathu ngesikhathi kutholana phezulu izimoto ezishayisane emgwaqweni, uN2, eMandeni ngoMgqibelo ekuseni.Kuthiwa kwenye yalezi zimoto ebinamalungu amathathu omndeni owodwa, kushone owesilisa, owesifazane nengane abebehamba nayo.Emotweni yesibili kulimale owesifazane nengane ephuthunyiswe esibhedlela.Okhulumela abezimo eziphuthumayo uMnuz Paul Herbst we-IPSS Medical Rescue, uthe ithimba labo lifike laxilonga abantu abebelimele endaweni yesigameko.“Ngenxa yendlela esifike isimo sibucayi ngayo, kuphoqeleke ukuthi kuvalwe umgwaqo ukuze sixilonge kahle abantu abebelimele kanzima engozini,” kubeka uHerbst.Okhulumela amaphoyisa KwaZulu-Natal uCaptain Nqobile Gwala, usiqinisekisile isigameko sokushayisana kwezimoto ngoMgqibelo.“Ayikaziwa imbangela yengozi.
Amaphoyisa aseMandeni aphenya icala lokubulala ngokungenhloso,” kubeka uCaptain Gwala.Khonamanjalo kushayisane izimoto ezintathu emgwaqweni uN2 eTinely Manor eduze kwendawo okulungiswa kuyo lo mgwaqo.Eyodwa yalezi zimoto ishe yangqongqa.UCaptain Gwala, uthe amaphoyisa asesiteshini saseMhlali athole umbiko ngale ngozi.
Uthe akukho muntu olimale kule ngozi.
Bazoqeqeshwa emapulazini asebegogode kowezolimo
UMLIMI owashiya ubunjiniyela waba ngumfuyi wezinkukhu usiza abantu abasha abaneziqu emkhakheni wezolimo ukuze bathole ukuqeqeshelwa umsebenzi.UMnuz Sibusiso Phakathi, onepulazi lezinkukhu eDannhauser ngaseNewcastle, uthe cishe yonke indawo kukhalwa ngabantu abasha abangasebenzi yingakho ethe akabheke ukuthi yini angayenza emkhakheni akuwo ukuze alekelele.
Ube esekhetha ukuthi naye abe kubalimi abasiza abantu abasha abangasebenzi, babaqeqeshele umsebenzi emapulazini abo.
"Uma uvula umsakazo noma ufunda emaphepheni kukhalwa ngokungasebenzi kwabantu abasha.
Nami njengomuntu omusha ngithe akube neqhaza engilibambile ngithuthukise abanye abantu abasha,"  kusho uPhakathi.Uhlelo luholwa wuMnyango wezeLimo KwaZulu-Natal, lwaziwa nge- Unemployed Agricultural Graduates Programme (UAGP), lwethulwe ngokusemthethweni nguNgqongqoshe woMnyango uNkk Bongi Sithole-Moloi, ngoLwesihlanu.UNkk Sithole-Moloi uthe inhloso ngohlelo wukuthi izitshudeni esezifunde zagogoda kwezolimo zitholelwe amapulazi ezizosebenza kuwo ngenhloso yokuthi zithole ulwazi ngomsebenzi wasepulazini.
"Kulolu hlelo zingu-400 izitshudeni esezigogodile ezizotholelwa amapulazi ezizozoqeqeshwa kuwo.
Sifisa ukuthi ngokuhamba kwesikhathi sande isibalo sabafundi abazohlomula kulolu hlelo oluxhaswe wuhulumeni ngemali yokugibela enikezwa abenza uqeqesho emsebenzini.
Ngalolu hlelo akuzusizakala kuphela izitshudeni ngokufunda kubalimi kodwa nabo abalimi bazothola abantu abazobalekelela.
Ngaleyo ndlela umkhakha wezolimo uyakhula,"  kusho ungqongqoshe.UPhakathi uthe lolu hlelo ulwamukele ngezandla zombili futhi usenazo izitshudeni ezisebenza epulazini lakhe.UMnuz Sizwe Makhoba osebenza epulazini likaPhakathi, uthe uhlelo lozomsiza ngokuthi athole isipiliyoni esingenye yezinto ezenza ukuthi abantu bangayitholi imisebenzi ngoba basuke bengenaso.UNkk Sithole-Moloi uthe bangu-109 abalimi abayingxenye yohlelo KwaZulu-Natal okwamanje.
Umzanyana uthuswe ukushona kwengane wadla phansi
KUMTHUSILE ukubona ingane abeyigadile ishona phambi kwakhe wakhetha ukubaleka, ashiye isidumbu sayo embhedeni owesifazane obewumzanyana wale ngane ebinezinyanga ezintathu.
Kuze kwaphela izinsuku ezine umndeni umthungatha, ufuna izimpendulo.Lesi sigameko, esenzeke eNgwelezane, eMpangeni, ngesonto eledlule, sishiye abaningi beshaqekile, kwathi abanye bahlaba umkhosi wokufunwa komzanyana, kwavulwa necala lokushona kwengane esiteshini samaphoyisa eMpangeni.Le ncazelo kuthiwa inikezwe umndeni yilo wesifazane emva kokuthi egcine ekwazile ukuxhumana noyise wengane, uMnuz S’bo Mthethwa, ngocingo lwesihlobo, izolo.USimikahle Mthethwa watholwa ngunina eseshonile lapho bebehlala khona ngesikhathi ephuma emsebenzini ngoLwesithathu olwedlule.
Elandisa Isolezwe, uMthethwa uthe nakuba incwadi yokuhlolwa kwesidumbu, ekhishwe wudokotela, iveza ukuthi ingane yakhe ibulawe ukugula kodwa incazelo yomzanyana (igama lakhe eligodliwe ngoba engatholakanga ukuphawula), ayimgculisanga.“Kuyiqiniso ukuthi akukho okubi engicabanga ukuthi ukwenzile futhi anginanxa naye.
Ubesigadele kahle ingane izinyanga ezimbili, kungekho okukhalisayo.
Okungiphatha kabi ukuthi wavele wanquma ukubaleka washiya isidumbu sengane, wangasifonela nonina ukusazisa ngosekwenzekile, mhlambe yayikhona imizamo eyayingenziwa,” kusho uMthethwa.Uthe ukushona kwengane kubaphathe kabi kakhulu kangangokuba unina ugcine engeniswe esibhedlela ngenxa yokhwantalala, emva kokuthi ingcatshiwe ngoLwesihlanu.Uthe abakanqumi ngesinyathelo abazosithatha njengomndeni kuze kube unina wengane yakhe ululama ngokugcwele.Echaza ngokwenzeka, uthe nakuba engahlali nonina wengane, ngokusho kwakhe, uthi wazithela phezu kwesidumbu sengane yakhe silaliswe embhedeni, umnyango uvuliwe, umzanyana engasabonwa ngalukhalo.Uchaze umzanyana njengomuntu wesifazane oseqinile futhi obewenza kahle kakhulu umsebenzi wokugada ingane kulezi zinyanga ezimbili bemqashile.
Uthe bebeyazi imvelaphi yakhe kangangoba bebexhumana nomndeni nangesikhathi enyamelele kwazise bayazi nasemzini wakhe KwaDukuza.
Uthe izincomo zokuthi bamqashe bazinikwa ngesinye isihlobo sabo kanti bebeshaqekile ukuthi ukuphi njengoba engazi muntu endaweni“Uthe wakhoseliswa komunye umuzi okhona eNgwelezane, wabakhohlisa wathi ubezohlangana nabathile abebemqashele ukugada ingane kodwa abasafiki ekubeni engenayo imali yokuphindela emuva futhi engazi muntu endaweni,” kusho uMthethwa.Alikho icala abamvulele lona okwamanje.
Okhulumela amaphoyisa KwaZulu-Natal, uCaptain Nqobile Gwala, uthe kuvulwe idokodo lophenyo ngokufa komuntu esiteshini samaphoyisa eMpangeni.
Umzali ufuna kujeziswe unogada ngelokushaya abafundi
UNINA womfundi owenza uGrade 11, okubikwa ukuthi ulinyazwe ngunogada ngemuva kokumtalabha emsola ngokubuyisana nabafundi abenza uGrade 12 lapho eqashe khona, uthi ufuna ajeziswe ngakwenze enganeni yakhe.Lo mfundi (16) esiligodlile igama lakhe, oseyekiswe ngunina ukufunda eVelangaye Secondary eNkandla, kuthiwa ubephuma ekilasini lantambama nomngani wakhe ngoMeyi 5, ngesikhathi behlelwa yilesi sehloKubikwa ukuthi unogada wacasulwa ngukuthi labafundi babuya kanye kanye nalabo abenza uGrade 12, wababhaxa bobabili ngenduku esangweni.
Unina womfundi kaGrade 11 ocele ukungavezwa, uthe kuyamxaka okwenziwe ngunogada onqume ukutalabha ingane yakhe nomngani wayo ekubeni bebephuma esikoleni.“Angiqondi ukuthi kungani unogada enze lesi senzo kulaba bobabili kuphela njengoba bekunezinye izingane ebeziphuma ukuyofunda.
Okungiphatha kabi wukuthi isikole siyaziqhelelanisa nesenzo sakhe.
Othisha basitshela ukuthi ubengasiye umsebenzi wabo unogada  njengoba ebevelontiya,” kukhala umzali.Uthe usenqume ukuyikhipha ingane yakhe kulesi sikole njengoba othisha beziqhelelanisa nokushaywa kwengane.
Umzali ufisa kujeziswe unogada futhi bavule icala lokushaya esiteshini samaphoyisa eNkandla.“Ingane ngiyayibona ukuthi ihlukumezekile ngokomqondo yingakho ngithathe isinqumo sokuthi ngiyifunele esinye isikole.
Uma ngihluleka, ngizozama ukucela abomnyango ukuthi bangilekelele ekufuneni esinye isikole,” kubeka umzali.Kwesinye isigameko sokushaywa komfundi kulesi sikole, kusabalale ivideo  ngeledlule okubonakala kuyo kutalajwa umfana ezindlini zemiqasho yabafundi okubikwa ukuthi ubenenebulwa yiqembu lamadoda.
Yize kwivideo kungacaci ukuthi ubeshayelwani lo mfundi, amahlebezi aveza ukuthi utholwe nezinhlamvu zensangu esikhwameni.Okhulumela amaphoyisa KwaZulu-Natal, uCaptain Nqobile Gwala, uthe abasolwa abathinteka emacaleni okushaya abafundi bavele eNkantolo yeMantshi eNkandla ngoLwesihlanu.
“Unogada ubingelele imantshi mayelana necala lokushaya.
Abanye abasolwa abathinteka ecaleni lokushaya omunye umfundi waseVelangaye Secondary, nabo bavelile enkantolo,” kubeka uCaptain Gwala.
Udutshulwe washona egoloza ukuqhela emotweni yemali
UVELE namuhla eNkantolo yeMantshi yaseNtuzuma unogada wemoto ethwala imali, obhekene necala lokubulala, okuthiwa udubule owesilisa onqabe ukuhlehla eduze kwemoto ethwala imali enxanxatheleni yezitolo eKwaMashu kwa-L, ngoMsombuluko emini.Okhulumela amaphoyisa KwaZulu-Natal, uColonel Thembeka Mbele, uthe kube nokujikijelana ngamazwi phakathi kukamufi ona-39 nalo msolwa ona-42.“Kusolwa ukuthi onogada, abebenza umsebenzi wabo kule nxanxathela yezitolo, batshele lo wesilisa ukuthi akaqhele emotweni yemali kodwa wenqaba, kunalokho wabalwisa.
Kuthiwa kungaleso sikhathi unogada ekhiphe isibhamu wadubula umufi esifubeni,” kusho uColonel Mbele.Uthe umgilwa uphuthunyiswe esibhedlela enenxeba lokudutshulwa wafike washonela khona.Uthe ngesikhathi kusanakwe lesi sigameko abantu besashaqekile, kusolwa ukuthi amanye amalungu omphakathi abekhona agijime angena esitolo azama ukuzitapela impahla.
Kuthiwa onogada bakwazile ukubamba abasolwa ababili abaneminyaka ephakathi kuka-31 no-32 nezimpahla zokwebiwa.
UColonel Mbele uthe kuvulwe icala lokugqekeza esiteshini samaphoyisa esiseNtuzuma, laba basolwa  kulindeleke ukuthi bavele enkantolo efanayo namuhla.
Bakhala ngombhishobhi ovale isikole
KUKHALWA ngobudlova kumbhishobhi webandla lamaZayoni okuthiwa uvale isikole Umzokhulayo Primary KwaNyuswa, eNdwedwe, okuthiwa uphoqe abafundi ukuthi babuyele emakhaya, babuye uma sekuxoshwe uthishomkhulu.U-Bishop Bheki Ngcobo obuye abe wumengameli  we- African Freedom Revolution (AFR), kuthiwa ngesonto eledlule ungene wakhipha ngoshova abafundi emakilasini, wavala isikole.Kuthiwa ubehambisana nedlanzana ebelidlubhe izikibha zeqembu lakhe.
Baqoqe izingane baziyalela ukuthi ziphume esikoleni, zingalubhadi esikoleni zizozwa ngabo uma sekumele zibuye.
Kuvele ukuthi abamfuni uthishomkhulu ngoba kungesiye owendawo futhi ekhokhisa abazali o-R100.Nayizolo kuthiwa itshe belisome inhlama, abafundi nothisha abazange balubhade esikoleni.Uthisha olandise Isolezwe owayekhona ngosuku lwesigameko kodwa ongathandanga ukudalulwa, uthe  uNgcobo nayehamba nabo kabazange bazihluphe ngokucela imvume kothisha kodwa bathi isikole bayasivala.“Isikhathi sokuphuma sasingakashayi nomuntu owelisa izingane umgwaqo wayengakafiki.
Izingane zaphoqwa ukuthi ziphume ngababegqoke izikibha ze-AFR, iningi labo okungebona abendawo.
Bathi abamfuni uthishomkhulu nabanye othisha futhi bafuna kusebenze abantu bendawo kuphela,” kusho umthombo.Kuthintwa uNgcobo, uvumile ukuthi baziyalele izingane ukuthi zingalubhadi esikoleni kuze kube umnyango uxosha uthishomkhulu.“Lokhu sikwenze emva kokuzwa izikhalo zabazali ngodaba lokukhokhiswa kwabo o-R100 okwenziwa uthishomkhulu.
Lokhu uthi ukwenza ngoba edinga ukukhokhela uthisha ongaqashwanga wumnyango,” kusho uNgcobo.Uthe akukhona okokuqala bekhala ngalesi senzo njengoba nangonyaka owedlule babhikisha bemfuna exoshiwe kodwa umnyango wabaziba.Umzali osesigungwini esilawula isikole ongathandanga ukudalulwa ngoba ethi usaba ukwenzakaliswa wuNgcobo, uthe ukukhokhwa kwale mali ekhokhwa ngonyaka, kwavunyelwana ngakho emhlanganweni wabazali bayemukela ngoba bebona iqhaza likathisha osefundise kulesi sikole evolontiya kusuka ngo-2014 engaqashiwe.“UNgcobo uyisidlova.
Iningi labazali liyahambisana nokukhokhwa kwale mali futhi akubanga yisinqumo sikathishomkhulu kodwa ngesethu singabazali.
“Iyahlukaniswa le mali, uthisha ayihole nyangazonke ukumsiza athole insipho.
Okubuhlungu wukuthi isikole asivalayo kasikho ngakubo, yena ongowakwenye indawo kodwa uyagxambukela futhi akanazo izingane ezifunda kuso.
Kulahlekelwa izingane zethu,” usho kanje.Okhulumela uMnyango wezeMfundo KwaZulu-Natal, uMnuz Kwazi Mthethwa, usigxekile isenzo sokuvalwa kwesikole.“Sithanda ukuqwashisa abaholi bamaqembu epolitiki amancane ukuthi badlalele kude nezikole ngoba ziyindawo okubunjwa khona ikusasa lezingane, akusona ezokuzama ukukotela udumo.
Umnyango uzoqinisekisa ukuthi ukufunda nokufundisa akuphazamiseki,” kusho uMthethwa.
UZuma uthi usekulungele ukuqulwa kwecala
OWAYENGUMENGAMELI wakuleli, uMnuz Jacob Zuma, uthi usekulungele ukuqulwa kwecala lenkohlakalo abhekene nalo nenkampani yaseFrance, iThales, nakuba leli cala liphinde lahlehliswa ngenxa yesicelo ahlongoza ukusifaka enkantolo.
Bebephume ngobuningi babo abalandeli bakaZuma ukuzomeseka ngesikhathi evela eNkantolo eNkulu, eMgungundlovu, ngoMsombuluko.
Kulokhu bekukhona nobuholi be-ANC eKZN ngempelasonto okuvele izindaba zokuthi bukhethe ukumeseka kuleli cala.
Ngesikhathi kulindeleke ukuthi kubonakale ufakazi wokuqala kuleli cala, uNkk Patricia De Lille, uMshushisi, uBilly Downer, uveze ukuthi abameli abasha bakaZuma sebeveze ukuthi bazofaka isicelo sokuthi ahoxe kuleli cala.
Izizathu zalokhu azibekwanga enkantolo kodwa uJaji Piet Koen ubavumelile ukuthi bafake isicelo sabo enkantolo ngoLwesithathu kuleli sonto bese umbuso uyaphendula, yena uyobe esememezela isinqumo sakhe kulolu daba ngoMeyi 26.
Ekhuluma ngaphandle kwenkantolo kubalandeli bakhe, uMnuz Jacob Zuma ubabongile ngokumeseka, wagqugquzela ubumbano kwi-ANC ekhuza labo abebehhahhameza abaholi be-ANC KwaZulu-Natal, uMnuz Sihle Zikalala, noMnuz Mdumiseni Ntuli.
Uthe ngisho naye kunabantu afike aphikisane nabo ngasese kodwa bayakufihla lokho uma sebekhuluma esidlangalaleni ngoba akafuni ukujabulisa izitha.
Nakuba icala lihlehlile, uZuma uthe usekulungele ukuthi kuqale ukuqulwa kwalo kodwa ufuna ukuqinisekisa ukuthi liqulwa ngaphansi kwezimo ezihambisana nomthethosisekelo.
Thola udaba olugcwele kwiSolezwe ngoLwesibili.
I-EFF isabisa ngokuphula imithetho yomvalelandlini
UMHOLI we-EFF, uMnuz Julius Malema, usesabise ngokushaya indiva imithetho ebekelwe ukulwa nokusabalala kobhubhane iCorona.UMalema usefunge wagomela ukuthi iqembu lakhe angeke lisayilandela imithetho yomvalelandlini kuze kube uhulumeni usheshisa uhlelo lokugomela iCorona aphinde ahlehlise ukhetho lohulumeni basekhaya.UMalema uthe ayikho into ezoshiwo uMengameli wezwe, uMnuz Cyril Ramaphosa, abazoyilalela.“Akukho mthetho womvalelandlini ozosivimba.
Ayikho into azoyisho uRamaphosa esizoyilalela.
Kade siyihlonipha imithetho yeCorona, saze sabanika (uhulumeni) ngisho uR15 million ukuba kuliwe nalolu bhubhane.“Manje sesikhathele ibona.
Leli lizwe akusilona elikaRamaphosa, angasijwayeli kabi.
Uma kuwukuthi kufanele sife, kulungile.
Uma kufanele siboshwe, kulungile.”UMalema ubekhuluma emcimbini wale nhlangano wokugubha usuku lwentsha, obubanjwe eGauteng, izolo.Lo mcimbi ububanjwe ngaphandle kwesikole esizimele i-Uitsig High School, esisematheni kulezi nsuku kulandela ukusabalala kwe-video ekhombisa umfundi webala elimnyama ogqoke umfaniswane wale nhlangano, exhakathiswa ngonogada bebala elimhlophe, bemkhipha emagcekeni alesi sikole.Ekhuluma nezinkumbi zabalandeli baleli qembu abebehambele lo mcimbi, uMalema uthe uma uRamaphosa efuna leli qembu lihloniphe imithetho yesigaba sesithathu somvalelandlini ayimemezele ngoLwesibili ebusuku, akahlehlise ukhetho lohulumeni basekhaya.“Angeke ungitshele ukuthi singathi sibheke okhethweni, wena uqinisa imithetho yomvalelandlini.
Sekusele izinyanga siye okhethweni lohulumeni basekhaya, kepha asivumelekile ukukhankasa.
Imithetho yomvalelandlini ayisivumeli ukuba sikhankase.“Asikwazi nokukhetha abazosimela okhethweni ngenxa yayo le mithetho yomvalelandlini.
Ukuze sikwazi ukukhetha abazosimela, kufanele kube nemihlangano yamagatsha.
Amanye amagatsha ethu anamalungu angaphezulu kuka-300.
Sizoyibamba kanjani imhlangano uma kuwukuthi akuvumelekile ukuhlangana kwabantu abangaphezu kuka-100?”UMalema uthe okunye okubacasulayo ukuhamba ngonyawo lonwabo kohlelo lokugomela iCorona.Uthe ukube lolu hlelo luhamba ngesivinini esiphezulu, besingezukuba khona isidingo sokuqiniswa kwemithetho yomvalelandlini ngoba abantu abaningi ngabe sebegomile.UMalema uthe kabazi ukuthi kungani leli lizwe lingasebenzisi umgomo okhiqizwa eRussia, iSputnik V, nokhiqizwa eChina, iSinovac, ukuze kwandiswe imigomo ezosetshenziswa ukugoma izakhamuzi zakuleli.UMalema umemezele ukuthi bazobhikisha ngaphandle kwamahhovisi esikhungo esigunyaza ukusetshenziswa kwemithi kuleli, iSA Health Products Regulatory Authority (Sahpra), ngoLwesihlanu lwangesonto elizayo.“Sifuna ukwazi ukuthi kungani le migomo ingasetshenziswa kuleli.
Sizobanika izinsuku eziyisikhombisa ukuba baphendule.
Uma behluleka ukuphendula sizokuya kolala emzini wesikhulu esiphezulu sale nhlangano.”
Mazivalwe izikole ezinsukwini eziyisikhombisa ezizayo: Malema
I-ECONOMIC Freedom Fighters isinqumele uhulumeni ugwayi katiki ngodaba lokuvalwa kwezikole, njengoba ibhebhetheka ngamandla iCovid-19 kuleli.
Ekhuluma nabezindaba ngoLwesine umengameli we-EFF uMnuz Julius Malema, uthe bawunikeza izinsuku eziyisikhombisa uhulumeni wakuleli ukuthi uvale izikole zamabanga aphansi ngoba bakhathazekile ngesibalo sabafundi abatheleleka ngeCovid-19.
“Siwunikeza izinsuku eziyisikhombisa uhulumeni ukuthi uvale izikole.
Kwakubuhlungu sishonelwa abantu abadala ngesivuvu sokuqala nesesibili.
Awucabange-ke manje uma sekumele singcwabe izingane...ngale ndlela esasingcwaba ngayo abantu abakhulile.
Sisesimeni esibi, izikole kumele zivalwe” kusho uMalema.
UMalema uthe into ebalulekile ukuphepha kwabafundi ngoba izingane seziyatheleleka ngeCovid-19.
Izolo isibalo sabantu abahaqwe yileli gciwane sinyuke ngo-8 881, kanti selibulele abawu-57 310 kuleli.
Ngaphandle kwezikole, uMalema unxuse i-IEC ukuthi ihlehlise ukhetho lohulumeni basekhaya ngenxa yokukhula kwesibalo sabahaqwe yiCovid-19, ngokunjalo nemithetho ebanqanda ukuthi babe nezingqungquthela zokuqoka ubuholi ezindaweni abasadinga ukulungisa kuzo.
Uphinde wagxeka isinqumo sikaMengameli Cyril Ramaphosa nohulumeni wakuleli, sokuthenga imigomo yeCovid-19 evela emazweni ase-Europe kuphela, ekubeni ikhona eyaseChina neyaseRussia etholakala ngamanani angcono.
Udlokodle inkomo yentombi ngesikhuni sivutha
NKOSIKHONA CELEASAMANGELE futhi ayathuthumela amalungu omphakathi waseSonyongwe, phambili kwaseMzimkhulu, ngesenzo sowesilisa obhadame intombi yakhe isocansini nomakhwapheni wavele wayigwaza yathula, maqede wabasa umlilo wase eyishutheka isikhuni esithweni sayo sangasese.
Wabasela i-ayina, wayishisa inkomo maqede wayihudula wayoyilahla eweni.UMnuz Mvelo Makhanya (26) kuthiwa ubeseneminyaka ethandana nomufi uNksz Zimbili Nyibe (21), ogcine embulala ngalesi sihluku.
Kuthiwa uMvelo unengwe wukubhadama intombi yakhe izitika ngocansi nomfana wasendaweni uMnuz Sanele Jaca, okuthiwa uphume wabaleka emapunapuna ngesikhathi behlaselwa nguMakhanya.Isolezwe NgoMgqibelo  lithole ukuthi uMakhanya ubemenza ibhola lakhe uNksz Nyibe ngoba ubemhlukumeza ngokumshaya mihla namalanga.
Kuthiwa kukaningi uuNksz Nyibe evulela isoka lakhe amacala okushaya kodwa uMakhanya axolise nayo intombi imxolele maqede isule amacala nempilo iqhubeke kube sengathi akukaze kwenzeke lutho.UMakhanya ubhadame intombi yakhe isembhedeni ngemuva kokuba elunywe indlebe ngomunye wasendaweni.
Kuthiwa akazange apholise maseko ube esenikela khona kwaJaca, lapho obekulele khona intombi yakhe.Ngemuva kwalesi sigameko, kuthiwa uMakhanya usihudule kabuhlungu isidumbu sikaZimbili sinqunu sinjalo, wahamba naso wayosiphonsa endaweni ewumsele naye wangena kuwona.Amalungu omphakathi abesho ukumudla luhlaza uMakhanya kuthiwa amane adikabala ngemuva kokuba ewatshele ukuthi “awambulale vele ayisekho into ayiphilelayo ngemuva kokugilwa yithemba lakhe ebeliletha ukukhanya empilweni yakhe” esho uZimbili.UMnuz Mondli Phoswa, oyilungu lomphakathi elibhekelele izinto eziningi kule ndawo, uzwakalise ukukhathazeka kwakhe ngesehlo.“Sonke sisamangele kakhulu ngale ndaba.
Ukukhuluma iqiniso nje bobabili bebephila ngokuklwebhana mihla namalanga.
Kodwa akekho obebanaka ngoba sonke besazi ukuthi baxabana namhlanje, kusasa baphinde bazwane,’’ kusho uPhoswa.Elinye ilungu lomphakathi nelingusomabhizinisi uMnuz Thimothy Maduna, lithi lesi sigameko sibamangazile kakhulu.
UMaduna uveze ukuthi ngemuva kokuba uMakhanya esenze lesi sigameko ufike kuyena wamazisa ukuthi usebulale umuntu ngephutha.“Ngesikhathi engitshela lento bengizitshela ukuthi uyadlala kanti uqinisile.
Yimi obize amaphoyisa afika ambopha,’’ kuchaza uMaduna.Umndeni wakwaNyibe awuholakalanga ukuba uphawule ngodaba.
Kodwa Isolezwe NgoMgqibelo lithole ukuthi lo mndeni ugqemeke engeqiwa ntwala ngokudlula emhlabeni kwelungu lawo ngesihluku esinjena nesimo kuwona kuthiwa simuncu kakhulu.Umufi kuthiwa ubengumuntu obezifela ngobumnandi.Okhulumela amaphoyisa KwaZulu Natal, uCaptain Nqobile Gwala usiqinisekisile isigameko.
Uveze ukuthi umsolwa zimkhalele ngosuku agile ngalo umkhuba.
Uthi bathole ukuthi umsolwa ugwaze wabulala intombi yakhe.
"Kusolakala ukuthi owesilisa wabulala intombi yakhe ngokuyigwaza kabuhlungu emqaleni.
Yafa ngaleso sikhathi.
Lesi sigameko senzeka emini,“ kuchaza uCaptain Gwala.
Kushone abathathu iloli ingena endlini
USADIDEKILE uyise wowesilisa oshone ngesikhathi iloli, ephelelwe ngamabhuleki, ingena endlini yabulala abathathu edolobheni iGlencoe, KwaZulu-Natal, ngoLwesibili emini.Kushone nomshayeli weloli (34) nomsizi wakhe (46) kulesi sehlakalo esinyantisayo.Kuthiwa iloli beyehla ngomgwaqo uBiggar nokusolakala ukuthi liphelelwe ngamabhuleki langena lasithela kule ndlu esengasekhoneni lomgwaqo.Umufi, uMnuz Siphakanyiswa Radebe (35), ubesanda kubuya emsebenzini ehlezi nabangani bakhe kuveranda, begundana.Kuthiwa umufi ubalekele endlini efuna ukuyophuma ngomunye umnyango kanti iloli lizobhodloza udonga, izitini zawela phezu kwakhe washona.Abangani bakhe basindile kule ngozi njengoba kuthiwa abamlandelanga umufi.Uyise kamufi, uMnuz Alpheus Radebe, uthe kusemnyama amehlo, udidekile ngoba ubesehlale iminyaka engu-13 kulo muzi awuqashe kwaTransnet.“Besisebenza ndawonye emsebenzini nomfana wami wangishiya eseshayisile.
Ngifike ekhaya ngazithela phezu kwalo mhlola.
Iloli lingene lonke endlini lacishe layophuma ngale,” kusho uRadebe ngosizi.Uthe badabuka Ekuvukeni, ngaseMnambithi, njengamanje baqutshiswe ehholo nokuyilapho behlinzekwe khona ngokudla nangezimpahla zokulala.Okhulumela amaphoyisa KwaZulu-Natal, uCaptain Nqobile Gwala, uthe kuphenywa icala lokubulala ngokungenhloso.Uthe kusolakala ukuthi iloli liphaphalazile layongena kulo muzi.“Umshayeli nomsizi wakhe bashonele endaweni yesehlakalo.
Umnikazi wendlu ushonele esibhedlela ngemva kokulimala kanzima,” kusho uCapt.
Gwala.IMeya yaseMzinyathi, uMnuz Petros Mthandeni Ngubane, ubabaze indlela ebinyantisa ngayo le nhlekelele njengoba eziyele ngokwakhe ukuyokhalisana nomndeni, eyohlola nomonakalo.UNgubane uthe kumphathe kabi akubonile, wathi ubikelwe wumphakathi ukuthi ziyisikhombisa izigameko zokufa kwabantu esezibikiwe kulo mgwaqo.“Ngicele ukuthi umgwaqo ufakwe isinciphisajubane futhi kwehliswe nejubane ezimpawini zomgwaqo.
Amakhansela awalekelele, angabheki ukuthi umuntu uphuma kuliphi iqembu lezepolitiki.
Awangaze abizwe kodwa awazifikele ngokwawo uma esetholile ngesigameko,” kusho uNgubane.
Kuyanda ukuhlaselwa kothisha ezikoleni
KUKHALWA nkalo zonke ngokudlanga kobugebengu bokuhlaselwa,  kuphangwe othisha befundisa ezikoleni KwaZulu-Natal.UMnyango wezeMfundo KwaZulu-Natal uthi ukhathazekile ngoba kubukeka sengathi izikole seziphenduke umhhume wabaphangi, abagebenga othisha nezikole kungabi ndaba zalutho.
Umnyango uthi muva nje, izigebengu zimane zizingenele esikoleni ziphange othisha ngaphandle kokuphazamiseka.Okhulumela umnyango, uMnuz Muzi Mahlambi, unxenxe imiphakathi ukuthi ivikele izikole.
UMahlambi uthe uNgqongqoshe wezeMfundo UMnuz Kwazi Mshengu, uxoxisana nozakwabo eMnyangweni wezokuPhepha nokuXhumana koMphakathi esifundazweni, uNkk Peggy Nkonyeni ngenhloso yokuqhamuka namaqhinga nezindlela ezizoletha ukuphepha ezikoleni.Unobhala wenyunyana yothisha iSouth African Democratic Tearchers Union (Sadtu) KwaZulu-Natal, uNksz Nomarashiya Caluza, uthe iyinkinga indaba yokwanda kwezigameko zokuhlaselwa nokuphangwa kothisha ezikoleni.
Wathi izehlo zilimaza othisha emoyeni nasemqondweni futhi kuthikameza nabafundi abasuke bebukela kwenzeka le migilingwane.“Luyaphazamiseka uhlelo lokufunda nokufundisa uma kwenzeka izigameko ezinje.
Umnyango kumele unxenxe imiphakathi ukuba ivikele izikole.
Nathi siyiSadtu silwa nodlame nezenzo zobugebengu sisebenzisa umkhankaso wethu onesiqubulo esithi: I Am A School Fan,” kusho uNksz Caluza.UNksz Cyntia Barnes onguNobhala jikelele wenyunyana yothisha, iNational Teachers Union (Natu), uthe ukuze izingane nothisha baphephe umnyango awuqashe onogada abaqeqeshiwe ezikoleni.UNksz Barnes uthe unogada kumele anikezwe izinsiza kusebenza, achazelwe ngemithetho yesikole nokuthi ngubani okumele avunyelwe ukungena ngaphakathi emagcekeni esikole.“Kade sasiwutshela umnyango ukuthi isikole ngasinye asibe nonogada oqeqeshiwe khona ezovikela othisha nezingane ezigebengwini.
Uma kuqhubeka kanjena impilo yabo isengcupheni nezingane zingagcina sezinukubezekile,” kusho uNksz Barnes.Ukhuze umnyango wathi awuyeke umkhuba wawo wokuthatha umuntu emgwaqweni umgadise isikole.“Umnyango awusinaki uma sikhuluma izinto ngoba uthi sifuna kulalelwe thina.
Kwesinye isikhathi uthi efundisa uthisha kube nomuntu odlula ngendlela amchaphe ngenhlamba emehlisa isithunzi.
Sekukubi manje ngoba bangenelwa esikoleni baphangwe nesikole,” kusho uNksz Barnes
Bazothuthukisa ezolimo nezokuvakasha eZululand
INTATHELI YESOLEZWEUZOGXILA ekuthuthukiseni amabhizinisi kwezolimo nakwezokuvakasha uMasipala wesiFunda iZululand kulo nyaka wezimali.
Lokhu kuvezwe yiMeya yalo mkhandlu, uMfu Thulasizwe Buthelezi, izolo kade ethula isabelomali sika-R1.1 billion esabelwe lo masipala.
Lo masipala ungeminye yemikhandlu enenkinga yamanzi nokuyinto umphakathi ohlale ukhala ngayo.Ethula isabelo salo mkhandlu ezinkundleni zemidlalo zaKwaGqikazi, KwaNongoma, uButhelezi uthe umasipala uzimisele ukuxazulula le nkinga osekuneminyaka ihlupha umphakathi.
Kulesi sabelo uhlelo lokusabalaliswa kwamanzi nokuthuthwa kwendle lunikwe u-R583 million.“Ngifisa kakhulu ukugxila kule misebenzi yokuphakelwa kwamanzi.
Lapha KwaNongoma sinemiklamo emibili yokuphakelwa kwamanzi, okuyiMandlakazi RWSS Bulk Water Supply Scheme noSuthu RWSSS.
Ngaphansi kwale miklamo kuningi okwenziwe ukusabalalisa amanzi futhi sizimisele ukuqhubeka nokuqinisekisa ukuthi amanzi ayafinyelele kuzo zonke izakhamizi zomkhandlu,” kusho uButhelezi.
Uveze nokuthi banezinhlelo zokufaka nokuthuthukisa umphakathi kwezamabhizinisi ezolimo nawezokuvakasha.“Siyazi sonke ukuthi iCovid-19 ihlasele futhi ishintshe nendlela esiphila ngayo.
Yingakho nathi sishintshe izinhlelo, sasungula nezinye ukulekelela umphakathi wethu.
Sinohlelo esilusungulile olubizwa ngeSethembe Food Programme esibambisene kulo nezitolo zakwaBoxer.
Kulo sinika izinkumbi zabantu bakulo mkhandlu abahlwempu ama-voucher ka-R1000 umndeni umunye.
Sibe sesibuka nokukhahlamezeka kosomabhizinisi, ikakhulukazi abasafufusa, sabe sesithatha isinqumo sokuba kube nendlela nabo abalekeleleka ngayo.
Yingakho namhlanje (izolo) sethula ngokusemthethweni uhlelo lokuxhasa osomabhizinisi abasathuthuka abaxhaswe ngo-R50 000 umfelandawonye ngamunye.
“OPhongolo nje kuhlomule imifelandawonye engaphezu kuka-50.
Le mifelandawonye igxile kwezolimo namabhizinisi ezokuvakasha nokuyinto esifuna ukuqinisa kakhulu kuyo,” kusho uButhelezi.Kulo mcimbi bekukhona noMntwana waKwaPhindangene owethule inkulumo ekhethekile nalapho encome khona izinhlelo zomkhandlu waphinde wagqugquzela nomphakathi ukuthi uzibandakanye nezinhlelo zomkhandlu ukuze uthuthuke.
UMntwana uSimakade uchitha eyokunyonyobela esobukhosi
UMNTWANA uSimakade Jackson Zulu usephumele obala wakuchitha ukuthi uhlela ukuphonsela inselelo isihlalo seSilo uMisuzulu kaZwelithini.
UMntwana uSimakade uveze lokhu ngezwi likaNdunankulu kaZulu, iNkosi uMangosuthu Buthelezi, obefunda isitatimende sakhe ngesikhathi ekhuluma nabezindaba ngezakamuva eNdlunkulu ngoLwesibili ntambama.
Uthe uzwile ukuthi kunamahemuhemu okuthi kukhona abamfisela lesi sikhundla kodwa bafundiswa besakhula eNdlunkulu ukweseka lowo osuke ekhonjiwe.
“Ngijabulile uma ngibona uMntwana ezisholo kumabonakude ngokwakhe ukuthi angikaze ngisho nakuye ukuthi ngiyasifuna lesi sikhundla (sobukhosi).
Nami ngiyakufakazela lokho.
Ngingakuqinisekisa ukuthi angikaze ngisho kumuntu ukuthi ngiyasifisa lesi sikhundla,” kusho uMntwana.“Ngiyakuqinisekisa ukuthi ngeke ngiweqe amagama abantu abadala.
Ngicela uMntwana asale esengicelela ezintathelini ukuthi ziyeke ukungifonela ngalolu daba ngoba akukho okunye engingakusho okudlula lokhu engikushoyo," usho kanje.
UMntwana Simakade uyizinyane elidala likaBhejane, kwasadla anhlamvana, kanti uzalwa yintombi engazange igane iSilo.
Wakhulela esigodlweni KwaKhangelamankengane, kweseNdlovukazi uShiyiwe Mantfombi Dlamini Zulu, okunguye oqoke isilo esisasanda kumenyezelwa.
Umhlangano ngefa lasendlunkulu ngo-5 ntambama
KULINDELEKE ukuthi iNdlunkulu kaZulu ibe nomhlangano wokwabiwa kwefa ophuthumayo, okulindeleke ukuba ube wumhlahlandlela mayelana nozongena esihlalweni sobukhosi njengoba kukhotheme iNdlovukazi ebibambile esihlalweni, uMantfombi Dlamini Zulu.UMntwana waKwaPhindangene  Mangosuthu Buthelezi umemezele enkonzweni yesikhumbuzo namhlanje ukuthi ngezithuba zehora lesihlanu ntambama, indlunkulu izohlangana izwe mayelana nefa elishiywe ngobeyiBambabukhosi.
Emhlanganweni kulindeleke ukuthi kufundwe incwadi yefa, uShenge aveze ukuthi iNdlovukazi ishiye isilabile.
Yize kungakahlanganwa kodwa sekukhona ukuqagula ukuthi ngubani osezohola isizwe samaZulu khona namhlanje.
Inkonzo yesikhumbuzo ibihanjelwe yizikhulu zikahulumeni ezahlukene.
Usizi belubhalwe emehlweni kubaNtwana baseNdlunkulu njengoba kukhothame iNdlovukazi esikhathini esincane kusanda kutshalwa iSilo ebesingumyeni wayo.Izikhulumi ezahlukene okubalwa kuzo noNdunankulu wesifundazwe saKwaZulu-Natal uMnuz Sihle Zikalala ziqinise idolo indlunkulu zagqugquzela nobumbano kubantwana ngalesi sikhathi esinzima.
Ziyenyuka izibalo zeCovid-19 ezifundazweni ezine
ZILOKHU zenyukile izibalo zabahaqwa yiCovid-19 kuleli nababulawa yileli gciwane.Izibalo zakamuva ezikhishwe wuMnyango wezeMpilo kuleli, zikhomba ukuthi emahoreni angu-24 abahaqwe yileli gciwane bangu-1 129, okuholele ekutheni izibalo zabahaqwe yigciwane zenyukele ku-1 597 724.Izifundazwe ezihamba phambili ngezibalo zabahaqwe yigciwane, yiGauteng enabantu abangu-428 717, Eastern Cape enabangu-196 307,  Western Cape ngabangu-288 299 neKwaZulu-Natal enabantu abangu-337 397.UMnyango wezeMpilo KwaZulu-Natal, ekhasini lawo leFacebook uthe emahoreni angu-24 bangu-64 abahaqwe yigciwane.
Uthe lesi sifundazwe singesesine kwezihamba phambili ngezibalo eseziqale ukwenyuka zabahaqwe yigciwane, iGauteng ihamba phambili ngezibalo ezenyukayo.Bangu-54 825 ababulelwe yigciwane kuleli.
Abashone esikhathi esingamahora angu-24 bangu-60.Ukwenyuka kwezibalo zabahaqwa yigciwane kuholele ekutheni abantu babe nengebhe, bazibuze ukuthi ngabe sesingenile yini isiqubu sesithathu sokuhlasela kwaleli gciwane.
Abanye benze isiphakamiso sokuthi kuqiniswe imithetho elawula imingcele namachwepha.INhlangano yezeMpilo eMhlabeni, iWorld Health Organisation (WHO), yenze isiphakamiso sokuthi kulawulwe ukungena kwezivakashi emazweni ehlukene.
Ithe akumele imingcele namachweba kuvalwe ngoba lokho kuzophazamisa ezomnotho.
Kodwa amanye amazwe ayazinqabela izivakashi ezivela emazweni akholwa wukuthi anengozi kakhulu.Izivakashi eziphuma kuleli kazivumelekile e-USA.Izivakashi ezisatshwa kakhulu ngeziphuma e-India.UDkt Zweli Mkhize onguNgqongqoshe wezeMpilo kuleli, uthe kawekho amabhanoyi asuka e-India eza kuleli, izivakashi eziphuma khona ziyaxhuma.
Ngenxa yalokho kubekwe imigomo emisha yokuthi izivakashi kumele zihlolwe.
Uma kutholakala ukuthi zineCovid-19 zigonqe.
Umndeni wamalungu aminza usunqume ukuwalanda
UMNDENI wamalungu amabili amuka emfuleni uThukela, eNkandla ngenkathi bekhuculula ibhuloho lakule ndawo ngoFebhuwari 12, uthi usunqume ukwenza usiko lokuyowalanda lapho aminza khona.Lo mndeni okhala ngokuthi sekuphele izinyanga uthungatha isidumbu sikaMnuz Hlosimpi (62 ) nesikaLwandle Magwaza (8), uthi uthathe lesi sinqumo ngoba awusenalo ithemba lokuthi ziyoke zitholakale izidumbu zabo.UMnuz S’dumo Magwaza oyilungu lomndeni, uthe ngemuva kwesitatimende abasikhipha njengomndeni bekhala ngokuyekelelwa ngamaphoyisa, babone kungcono ukuthi balandele usiko lwabo ukuze bakhulule amalungu abo aminza.“Akukaze nje kwenzeke lutho ngemuva kwesitatimende sethu.
Amaphoyisa awasazisi ukuthi akuphi nophenyo.
Uma kuwukuthi kukhona akwenzayo mayelana nokuminza kwamalungu omndeni wethu, kuyacaca ukuthi axhumana wodwa ngoba thina sisalokhu silindile kodwa lutho ukuthola ukuthi kwenzekani.
Yingakho sithathe isinqumo sokuthi siwalande emfuleni aminza kuwo,” kusho uMagwaza.Uthe lo msebenzi bahlele ukuwenza ngoMeyi 29.
Okhulumela amaphoyisa KwaZulu-Natal uCaptain Nqobile Gwala, uthe:“ Kunezicubu zomzimba ezatholakala ngoMashi.
Amaphoyisa asalinde imiphumela  yolibofuzo futhi asaqhubeka nokuhlola endaweni okwenzeka kuyo isigameko.”Isolezwe labika ngalolu daba lapho umzukulu nomkhulu babehlangene namanye amalungu omphakathi ayekhuculula imfucuza kadoti ebhulohweni iNdondondwane, eliphakathi kwaseKranskop naseNkandla.ULwandle wezwakala esekhala efuna usizo waze wabonakala esengezansi komfula emuka.
UMagwaza kubikwa ukuthi wagxumela emanzini wabamba uLwandle kodwa bagcina bemuka bobabili.
Kusazoshuba kwi-ANC - umhlaziyi
IHLUKENE imibono yabahlaziyi bezepolitiki ngomdonsiswano okhona kwezobuholi be-ANC kuzwelonke, ngemuva kwesinqumo sokumiswa kwamalungu abhekene namacala enkohlakalo ezinkantolo.Bathi okwenzekalayo kuyizinkomba zokuthi izinkunzi ezimbili azihlali esibayeni esisodwa.Umhlangano wekomiti elibhekele ukusebenza kwansukuzonke ku-ANC iNational Working Comitteee (NWC), ushayelele isipikili sokugcina kwisinqumo sesigungu esiphezulu ngoMashi, wayalela amalungu abhekene namacala abucayi nahamba izinkantolo ukuba ashenxe ezikhundleni.Lawo angafuni, abe esebhalelwa izincwadi eziwamisa kule nhlangano kuhlanganisa uNobhala jikelele, uMnuz Ace Magashule.
NgoLwesithathu ebusuku uMagashule ubhale incwadi, athe uphonsela inselelo isinqumo sokumiswa kwakhe yiPhini lakhe uNksz Jessie Duarte, athe akukho emthethweni.Ube esesebenzisa amandla esikhundla sakhe wamisa ubulungu bukaMengameli we-ANC nezwe, uMnuz Cyril Ramaphosa.I-ANC inxuxse uMagashule ukuthi ahloniphe isinqumo senhlangano sokummisa.Okhulumela le nhlangano uMnuz Pule Mabe, uthe ngempelasonto isigungu esiphezulu sale nhlangano sizoyibheka kabanzi bese siyiphendula incwadi kaMagashule.Uthe ukhulumile noMagashule wakuveza ukuthi incwadi uyibhalile emisa uRamaphosa.“Incwadi ayinasisekelo ngoba uRamaphosa akakaze avele phambi kwezinkantolo.
Kodwa isigungu esiphezulu sizobheka zonke lezi zinto, bese siphendula.
UNksz Duarte ubelandela umyalelo wenhlangano wokuthi bonke abo ababhekene namacala kumele behle ezikhundleni zabo,” kusho uMabe.Uthe bazothola umbiko ogcwele ngabo bonke asebehlile ezikhundleni ngale mpelasonto.UMnuz Thabani Khumalo ongumhlaziyi ozimele, uthi izwe liyakudinga okwenzeka ku-ANC, wakufanisa nokuqhuma kwethumba.
UKhumalo uthe abantu kumele bayamukele into eyenzeka kule nhlangano ikakhulukazi abayivotelayo, nabahlale beyisola ngokungabi namnyakazo ekulweni nenkohlakalo.“Kuphuma abafana emadodeni manje, i-ANC izakha kabusha njengoba ihlezi isho.
Izidayisa kahle kubantu abasemazingeni aphansi kwazise kubhekwe okhethweni.
Isikwazile ukubona inkinga lapho ikhona manje ibhekene nayo ngqo,” kusho uKhumalo.Uthe i-ANC iyathandwa emazingeni aphansi yingakho abantu bakhetha ukuduba ukhetho lwamakhansela ngo-2016, kunokuvotela amanye amaqembu ngenxa yezinsolo zenkohlakalo eyayibhekene nazo.USolwazi Bheki Mngomezulu weNyuvesi yaseWestern Cape, uthe akukuhle okwenzeka ku-ANC njengamanje futhi ukholwa ukuthi kuzoyilahlekisela ngabavoti.UMngomezulu uthe kuzoyihlukanisa phakathi i-ANC ukushenxiswa kwamanye amalungu, azibona sengathi akhishwa inyumbazane.“Kukhona ababona sengathi okwenzekayo kubhekiswe kubona, abanye bathi yinto enhle ekukuzivuseleleni kabusha kwenhlangano.
Uzobanzima umhlangano wesigungu esiphezulu ngempelasonto.
Amanye amalungu ayazibuza ukuthi njengoba kuwuMagashule okhishwayo, kulandela bani,” kusho uMngomezulu.UMnuz Xolani Dube we-Xubera Institute for Research,  ufanise okwenzeka ku-ANC njengomuzi wezinhlanya.
Uthe i-ANC, uRamaphosa noMagashule abanamandla kodwa kukhala isicathulo songxiwa.“Laba abalwayo balwela izimvuthu zesinkwa etafuleni.
Abantu abangazazi bafunani ngaleli zwe.
Bachitha isikhathi esiningi bedingida izinto ezingayi ndawo,” kusho uDube.Uthe kumele ngabe izwe likhuluma ngokubuyiselwa komhlaba kubantu, imfundo yamahhala, ukuhlelwa kabusha komnotho kubhekelelwe ababencishwe amathuba, ubuphofu nokungalingani okukhona.
Kuqina ezokuphepha erenki i-Durban Station
INHLANGANO yosomatekisi ahamba amabanga amade eDurban Station ithathe isinqumo sokuthi wonke umdayisi wakuleli renki afake isigqebhezena  esinemininingwane yakhe.Lesi sinqumo sithathwe emhlanganweni obuyizolo ekuseni wosomatekisi kulandela isigameko sokuhlukunyezwa kwentatheli yeSolezwe  ngoMeyi 26 nonyaka.UNksz Bongiwe Zuma uthi wayedlula ngezinyawo kule ndawo kanti uzogcina esepotozwa amabele ngowesilisa athi wayemdayisela uphaya ngenkani.Umhlangano wayizolo ulandele obungesonto eledlule walobu buholi noNksz Zuma kodwa umsolwa wayengabonwa nangokhalo kuwona.UMnuz Bhekisisa Nzuza ongumkhulumeli walo soseshini futhi oyisibonda sawo, uthe abadayisi bebonke kule renki bazofaka isigqebhezane khona umgibeli nomthengi ezokwazi ukuthi udayiselwa ngubani.“Sifuna bafake amakhadi azobachaza bangobani futhi batholakala kuziphi izinombolo zocingo.
Sizothatha nemininingwane yezihlobo zabo khona kuzothi uma yena engasatholakali, kuthintwe zona uma esefunakala,” kusho uNzuza.UNzuza uthe nsukuzaphuma bashumayela ivangeli lokuvikelwa kwabagibeli nabasuke bedlula ngezinyawo kule renki ngakho okwenzeka kuNksz Zuma kwaba yishwa abangafuni liphinde lenzeke.Uthe ngalolu hlelo olusha bafuna abadayisayo baqoqeke, bangabi uvanzi.“Asifuni kubekhona umuntu odayisa erenki ebe engaziwa ukuthi ungubani futhi uphumaphi.
Umasipala (weTheku) uyafayela nje awusiniki lutho eyimininingwane yabantu obanika amatafula okudayisa erenki,” kusho uNzuza.Ube esenxenxa abaphathi bawo wonke amarenki amatekisi ukuthi babe nezinhlelo ezivikela abagibeli, abantu abahamba ngezinyawo nabadayisi.
Zimkhalele uthisha  odlwengule umfundi emagcekeni esikole eMadadeni
UVELE eNkantolo yeMantshi eMadadeni, eNewcastle, namuhla uthisha (53) osolwa ngokudlwengula umfundi oneminyaka engu-11 emagcekeni esikole.
Kusolwa ukuthi uthisha wadlwengula umfundi wabe esemsabisa ngokuthi uzombulala uma eke wathi vu ngalolu daba.
Okhulumela amaphoyisa KwaZulu Natal, uCaptain Nqobile Gwala uthe: “NgoJuni 9 nonyaka kusolwa ukuthi ingane ebisesikoleni esesiMadadeni idlwengulwe nguthisha ezindlini zangasese, wabe eseyithembisa ukuyibulala uma ike yasho ukuthi uyenzeni.”Uqhube wathi ingane ichazele unina ngokwenzekile, unina ube eseya kovula icala lokudlwengula esiteshini samaphoyisa esiseMadadeni kwaboshwa umsolwa.
UGigaba usola abasebenzisa uMngoma ngokufakaza amanga ngaye
OwayenguNgqongqoshe weziMali noMnyango wezaseKhaya uMnuz Malusi Gigaba utshele iKhomishana ephenya ngokuLawulwa koMbuso yiDlanzana, ukuthi umshado wabo omhlophe wakhokhelwa owayengunkosikazi wakhe uNorma Mngoma.
Uthe umshado wabo wakhokhelwa  uMngoma, ngakho lezi zigidi athi bazinikwa abakwaGupta kungenzeka ukuthi uyena owanikezwa zona.“Ngangazi ukuthi yena unemali.
Kwakungumsebenzi womndeni wakhe ukukhokhela umshado wethu omhlophe.
Ngakhokhela amasudi ami, abakhaphi bami bakhokhela amasudi abo ngoba bengixhasa.Uma ethi umshado waba u-R4 kuya ku-R5 million kusho ukuthi kwaba imali yakhe leyo.
Mina ngakhokhela umshado wesintu owawusekhaya,” kusho uGigaba.Uthe akaze amukele ngisho nesenti kwabakaGupta.UGigaba uthe usola abathize bezepolitiki abasebenzisa owayengunkosikazi wakhe ukumcindezela kwezepolitiki.Uthe unkosikazi wakhe uNksz Norma Mngoma wayeke amxoxele ngabanye abantu bezepoilitiki abebemfaka ingcindezi yokuthi akenze isitatimende, wathi kodwa uMngoma wayemthembisile ukuthi uyobeka umndeni wakhe phambili.
“UMngoma washo kimina ukuthi ufakelwa ingcindezi, abanye abantu abakwipolitiki ukuba azofaka isitatimende.
Bathi bafuna ukuqeda ngami kwezepolitiki.
Wathi yena uzothola imali nezinye izinto.
Washo yena izinto ayezohlomula ngazo uma efakaza ngami.
Wayelokhu ethi ngeke akuvume lokho.
Wathi uzobeka umndeni wakhe phambili, kodwa wagcina ezile ezofakaza.
Kulezi zitatimende zakhe, kuningi okuphikisanayo okukhomba ukuthi akuyona into esuka kuye.Okunye kusuka kwimibiko yabezindaba,” kusho uGigaba.UGigaba uthe uMngoma uhubhuza amanga uma ethi wayethatha imiyalelo kuMyeni no -Ajay Gupta.“Azikho zinto engingathi uNkk Dudu Myeni wayezidlulisa zisuka kowayenguMengameli uJacob Zuma, ziza kimina.
Nganginethimba lami engangilithinta uma ngidinga ukuxhumana noMengameli.
Ayikho into uZuma ayeyitshela uMyeni, bese (uMyeni) eyidlulisela kimina.
Uma uZuma wayedinga ukukhuluma nami wayengasho uma kunemihlangano yekhabhinethi,” kusho uGigaba.
USihlalo wekhomishini iJaji Raymond Zondo ubuze ukuthi uma kuyinto engekho yini pho eyenza washo lezi zinto unkosikazi wakhe.Echaza uGigaba uthe, uMngoma wayeqikelela ukuthi uma efakaza akazifaki yena njengoba ayethi wayenikwa imali kodwa akaze abone ngqo uGigaba enikezwa esandleni, kodwa wayevele abone isikhwama sakhe uGigaba sesinensavunsavu yemali.“Ikhomishini kade yaba khona ngo-2018, wayengasiboni isidingo sokuba eze.
Uze wafuna ukuza manje, ngoba sekunesigigaba  sokulimala kwemoto emzini wami.“Ngangiwungqongqoshe ngihola, ngeke ngazi kahle izinhloso zakhe ngaphandle kokuthi okwenza athi akazi ngemali ingoba akafuni ukuzifaka.“Ebhuthini lami angikaze ngibone imali.
Isikhwama sami sincane kabi, asiphathi ngisho nemali edlula ku-R5 000,” kusho uGigaba.Uthe uMngoma nje umuntu onamanga kabi ngoba waqamba amanga nangoyise ayethi ucebile.Ngaphambilini uGigaba watshela ikhomishini ukuthi yena wayazi ukuthi uyise kaMngoma owayehlala eNew York washona, wamshiyela imali eningi, kepha wagcina ethola ukuthi lowo baba kwakungumuntu ayezoshada naye.
Abantu abasha babonga ukuxhaswa wuhulumeni
BABONGA ithuba noxhaso abaluthole kuhulumeni abantu abasha abangosomabhizinisi emkhakheni wezokwakha.
Izolo basayine isivumelwano sokusebenzisana seminyaka emithathu esizodla uR150 million noMnyango wezokuHlaliswa kwaBantu KwaZulu-Natal.Lesi sivumelwano sisayinwe emcimbini obuseGreyville Convention Centre, eThekwini ngosomabhizinisi abangu-90, okulindeleke ukuthi bafakwe ohlwini lwezinkampani eziholwa ngabantu abasha abazoncintisana bodwa, uma uhulumeni ekhipha ithenda yomsebenzi.UMnuz Mabutho Mbatha, umnikazi weKweleqadi Project, uthe okwamfaka kulo mkhakha ukubona amathuba omsebenzi amaningi.
Uthe bengabantu abasha yibona okumele babe sekhaleni lezinhlelo zentuthuko yaleli zwe.“Eminyakeni ezayo kuningi okusamele kwakhiwe futhi kulungiswe.
Kumele siwathathe amathuba anjengalawa enzelwe thina esibasha ngoba sifunda lukhulu kuwo,” kusho uMbatha.UNksz Slindile Dlamini weNothango Primary Co-operative Limited, uthe limnika ugqozi nofuqufuqu ithuba elifana naleli njengomuntu wesifazane omnyama futhi osemusha emkhakheni othathwa ngokuthi owamadoda.“Siyakwazi ukuhlangana nabanye abantu sicobelelane ngolwazi futhi sincintisane.
Siyalingana futhi sinamathuba afanayo manje kumele ngilisebenzise ithuba enginikwa lona.
Ngizoqasha abanye abantu sikhule sonke,” kusho uNksz Dlamini.UMnuz Qiniso Cibane ukhale ngokuthi bengosomabhizinisi abasathuthuka abanikwa imisebenzi eyevile kuR1 million futhi bavame ukuhlushwa ngabantu abazibiza ngeBusiness Forum, abafuna isabelo sika-30% emsebenzini abasuke benikwe wona wuhulumeni.
Uthe bathwaliswa kanzima yilaba bantu, wacela umnyango ungenelele.UNgqongqoshe uMnuz Jomo Sibiya nePhini likaNgqongqoshe eMnyangweni wezokuHlaliswa kwaBantu kuzwelonke uNkk Pam Tshwete abebeyingxenye yomcimbi, babaqinise idolo abantu abasha.Bathe inhloso kahulumeni ukusiza abantu abasha abangena emkhakheni wezokwakha ukuthi banikwa amathuba afanayo nabanye.
Lo mnyango uthi izinhlelo zabo zihlose ukufukula abasha abesifazane, nomakadebona ababengamasosha ayelwa nohulumeni wengcindezelo.USibiya uthe bazolekelela abantu abasha bacathulisane indlela yonke noma isala endleleni bayifukule.
“Sifuna lentsha iphinde isungule amathuba omsebenzi.
Iwenzisise umsebenzi enikwa wona uhulumeni kungabi nongabazane,’ kusho uSibiya.Uthe bazosebenzisana nezinhlaka zezomthetho ukuze banqande ubudlova obenziwa abafuna umsebenzi ngodli.
Odilikajele abayisithupha kowabulala intombi nezingane (5) ngembazo
UGIXABEZWE odilikajele abayisithupha owesilisa wase-Eastern Cape ngecala lokubulala intombi yakhe nezingane zabo ezinhlanu.
UNowa Makula ugwetshwe yiNkantolo yesiFunda e-Elliotdale ngoMsombuluko lapho avume khona icala lokubulala intombi yakhe nezingane zabo ezinhlanu eSidabekweni ngoNovemba nyakenye.
Emaphepheni asenkantolo, uMakula uthe wabulala umndeni wakhe ngemuva kwengxabano nentombi yakhe.
Izingane bezineminyaka ephakathi kwezinyanga eziyisithupha neminyaka engu-10 ubudala.Okhulumela uphiko lwezokushushisa, uMnuz Luxolo Tyali, uthe uMakula wagenca umndeni wakhe wonke ngembazo.
“Bonke wabagenca wababulala ngembazo ngemuva kokusola ukuthi intombi yakhe iyamjolela,” kusho uTyali ekhuluma ne-EWN.
UTyali ushayele ihlombe abaphenyi nabashushisi ngokuphothulwa kwaleli cala ngokushesha.
UMontana ufuna ikhomishini ixolise kuyena
OWAYEYISIKHULU sakwa-Passenger Rail Agency of South Africa (Prasa), uMnuz  Lucky Montana, uzivikele ngokuthi kungani enemizi yezigidi wabe esebhekana ngqo nomholi wofakazi kwikhomishini ephenya ngokulawulwa koMbuso yidlanzana.Ephendula umbuzo ngemizi yakhe ebiza u-R37 million uMontana, uthe akahambisani nendlela umholi wofakzi u-Advocate Vas Soni, amphonsa ngayo imibuzo.UMontana utshele uSihlalo wekhomishini iJaji Raymond Zondo ukuthi ikhomishini kumele ixolise kuyena.“Uyabona nje ikhomishini kumele ixolise kimina sihlalo.
Ngize lana ukuzophendula ezweni.
Ikhomishini kumele ingibuze ngezinto engazenza, okubalwa nendaba yezindawo zami.
Sihlalo ngikhiphe izincwadi ezifungelwe ezingamakhasi angu-15 mayelana nendawo yami yokuhlala.
Ngakho angibaleki,” kusho uMontana.Umphenyi wekhomishini uMnuz Clint Oellerman, uveze ukuthi phakathi kuka-Agasti no-Okthoba 2014, uMontana ubelungiselela ukuthenga imizi emithathu elinganiselwa ku- R36 million.UMontana ukuphikile ukuthi wathenga le mizi esebenzisa imali yakwaPrasa.
Ukuphikile ukuthi wagwazelwa.Ngokobufakazi buka-Oellerman's,  ukuthengwa kwale mizi kwenziwa kusetshenziswa ummeli uMnuz Adriaan van der Walt, weSiyangena Technologies.ISiyangena Technologies, kwatholwa ukuthi yathola amathenda ezigidigidi okuhlinzeka ngezokuphepha kwa-Prasa ngokungafanele phakathi kuka-2010 ngesikhathi seNdebe yoMhlaba.Lokhu kwakubandakanya ama-CCTV, ukukhanyisa, ezokuxhumana ngenkontileka ka-R6 billion.UMontana uthe lokhu kungamanga ngoba ulwazi oluvela ezigebengwini, wathi ufuna ukuziphonsa imibuzo.Uphonsele uSoni inselelo ngakushilo.“Othi ngikusize ngomsebenzi wakho weSoni, kumele usize ikhomishini ithole iqiniso, hhayi ukuba uphushe imibono ethize.
Akumele ungisabise, ngeke ngisabiseke,” kusho uMontana.USoni uthe ngeke ambuze uMontana uma esevele esethathe isinqumo esithize ngazokuphendula.Ngokwakhe uthe kumele athole ukuthi yini yena ayaziyo ngaleyo mibuzo.
“Ubekhala ngempesheni” othumbe abantu eThekwini
ULALE ebaliwe owesilisa osolwa ngokuvimbezela abantu ebhilidini elisenkabeni yeTheku, emgwaqeni u-Anton Lembede, ngoLwesine ntambama.
Lo wesilisa kubikwa ukuthi ubehlome ngesibhamu nesiqhumane ngesikhathi evimbezela abantu ebhilidini, iSalmon Grove Chambers.
Amaphoyisa abizelwe endaweni yesigameko ngabo-2 ntambama kanti ngokombiko walawo abeseduzane nodaba kodwa angagunyaziwe ukukhuluma nabezindaba, kuvela ukuthi lesi sigameko besenzeka emahhovisi eGovernment Employees Pension Fund (GEPF) futhi senziwe ngumuntu obesebenzela uhulumeni.
Kusolwa ukuthi ubenesikhalo esithinta imali yakhe yempesheni.
Okhulumela amaphoyisa KwaZulu-Natal, uColonel Thembeka Mbele, ukuqinisekisile ukuthi lo wesilisa ubekhalaza ngempesheni yakhe kodwa njengamanje amaphoyisa asathatha isitatimende kuye kulandela ukumbopha.
Abezimo eziphuthumayo, abebebizelwe kulesi sigameko, bathe akulimalanga muntu.
UMagashule uxoshiwe emhlanganweni we-ANC
KUCACILE ukuthi ziyaqonga izinkinga ze-ANC ngesikhathi kuxoshwa uNobhala-Jikelele we-ANC, uMnuz Ace Magashule, emhlanganweni wesigungu esiphezulu oqale izolo.
UMagashule akaxoshwanga yedwa ulandelwe wu-Advocate Bongani Bongo oyiLungu lePhalamende nobhekene namacala enkohlakalo ethinta umhlaba.I-ANC inomhlangano oyisipesheli ewubizile ukuxoxa izindaba ezisematheni ezithinta inhlangano.
Kusebenza ezobuchwepheshe ukuthamela umhlangano njengoba kugwenywa ukusabalala kweCovid-19.Isiteshi sethelevishini iSABC sibike ngokuxoshwa kukaMagashule.
UMagashule ubezama ukungena ngenkani emhlanganweni nakuba kwaziwa ukuthi umisiwe esikhundleni sakhe emuva kokugoloza ukushenxa.
Esikhundleni sokushenxa yena uthumele uMnuz Cyril Ramaphosa incwadi yokummisa naye.
I-ANC yashaya umthetho othi bonke ababhekene namacala abucayi nathinta inkohlakalo, kufanele bashenxe ezikhundleni kuze kuphele amacala abo.
UMagashule ubhekene namacala enkohlakalo, asukela ngesikhathi esawundunakulu waseFree State.
Kusolwa ukuthi kwaba nemali eyadliwa ngesikhathi kushintshwa uphahla lwezindlu oluyitsheboya.
UMagashule ukhala ngokuthi kayikho emthethweni indaba yokumiswa kwakhe ngoba akanacala.
Ukushenxiswa kwabantu i-ANC ithi ikwenza ngenhloso yokugeza igama lenhlangano.
Umhlangano okuxoshwe kuwo uMagashule uqale izolo, kulindeleke ukuthi uphele kusasa.
Wumhlangano obhekwe ngabomvu ngoba i-ANC ibhekene nesikhathi esinzima.
Kwabashenxile kusavele uMnuz Mike Mabuyakhulu oyiPhini likaSihlalo we-ANC KwaZulu-Natal, ozishenxele yena esikhundleni sakhe, nabaholi bale nhlangano abathathu eNorth West.
Osomatekisi bavale yonke imigwaqo eMphithi
Abamatekisi bakhala ngokuthi lezi zimoto ezithutha abantu kazinayo imvume futhi zilayisha noma yikuphi ngisho emarenke.Imenenja yehhovisi leSantaco KwaZulu Natal, uMnuz Sifiso Shangase, ithe abemboni yamatekisi yaseMgungundlovu, babhalela umasipala incwadi ngezikhalazo zabo ngalezi zimoto kodwa awuzange uphendule.“Sifuna ukuba basinake, basiphendule ngezikhalazo zethu njengoba senza kanje.
Sivale idolobha nemigwaqo engenela kulo,” kuchaza uShangase.Udaba oluphelele ephephandabeni lakho kusasa.
Akalahlekile owesifazane ozale izingane ezingu-10: umnyango
UMNYANGO wezokuThuthukiswa koMphakathi esifundazweni iGauteng usuyichithile imibiko yokuthi ulahlekile owesifazane waseTembisa, Ekurhuleni, okubikwa ukuthi uzale izingane ezingu-10 ngoMsombuluko.
NgoLwesihlanu ntambama iziko lezindaba iNews24 libike ukuthi ngoLwesine kuvulwe icala lokulahleka kukaNksz Gosiame Thamara Sithole (37).
Ibike ukuthi leli cala lavulwa ngoJuni 6 (ngeSonto) esiteshini samaphoyisa eTembisa South.
UMnyango wezokuThuthukiswa koMphakathi eGauteng ushicilele isitatimende ngemuva kwalo mbiko uqinisekisa ukuthi uNksz Sithole usebathintile ebazisa ukuthi akalahlekile.
Lo mnyango uthe amaphoyisa sebewazisile ukuthi uphephile futhi uzokwenza isimemezelo ngalolu daba maduze.
Ekhuluma nephepha elinguzakwabo weSolezwe i-Pretoria News, ngoMsombuluko ebusuku uyise wezingane uMnuz Tebogo Tsotetsi, uthe uThamara ubelethe enamasonto angu-29 ezithwele.UTsotetsi uthe ngenxa yokuzalwa ngaphambi kwesikhathi izingane zisagcinwe egumbini labasesimeni esibucayi esibhedlela ezikuso.
Uthe abantu bakuleli bazozibona uma sezikulungele ukubonakala emphakathini.
UMabuza uya kolashwa eRussia
IPHINI likaMengameli, uMnuz David Mabuza, selithathe ikhefu elikhethekile ukuze liyolashwa eRussia.Lokhu kumenyezelwe iHhovisi likaMengameli ngoMgqibelo ebusuku.Esitatimendeni, iHhovisi likaMengameli liveze ukuthi uMabuza ucele ukuthatha ikhefu lezinsukwana kuMengameli Cyril Ramaphosa.
"Kulesi sikhathi sekhefu iphini likamengameli lizokuya eRussia, lapho lihlelelwe khona ukuba lixilongwe ngokwezempilo.
Lokhu kuxilongwa kulandela ukulashwa elake lakuthola ngaphambilini kuleliya lizwe," kusho isitatimende.Ngokwemibiko, uMabuza useke waya izikhawu ezimbili ukuyolashwa eRussia.UMabuza uqale ukuyolashwa eRussia ngesikhathi esengundunankulu waseMpumalanga ngo-2015.
Ngaleso sikhathi kwakunemibiko yokuthi udlisiwe.Ngo-2018, kuphinde kwaba nemibiko yokuthi uMabuza wachitha amasonto amabili exilongwa kuleliya lizwe.Kusukela lapho, sekube nokuqagela okukhulu ngesimo sempilo yakhe njengoba engajwayele ukubonakala emphakathini enza imisebenzi yakhe.Lokhu kuqagela ngesimo sempilo kaMabuza kuphinde kwabhebhetheka kakhulu ngesikhathi ehluleka izikhawu ezimbili ukuyophendula imibuzo ePhalamende ngenxa yokuxinwa ukugula.Kepha imibiko yachithwa ihhovisi lakhe, elaveza ukuthi uMabuza uphila njengosheleni.
NgokweHhovisi likaMengameli, uMabuza uzoqhubeka nemisebenzi yakhe uma sekuphele ikhefu.Phakathi kweminye yemisebenzi uMabuza anikezwe yona; ukuhola ikomiti longqongqoshe elibhekelele umgomo wobhubhane iCorona.
Bayaphikelela kusasha ipiki nefosholo eMnambithi
ASAZOQHUBEKA nokumba akholelwa wukuthi kuyidayimane, amalungu omphakathi abesagcwele okhalweni KwaHlathi, izolo, yize bese kumenyezelwe ukuthi akusilo idayimane leli alimbayo kodwa amatshe nje angenayo intengo enkulu njengeyedayimane.
Lo mphakathi ushaya phansi ngonyawo, uthi awuyi ndawo noma uhulumeni angabeka muphi umthetho ngoba lokhu kumba sekuyindlela oziphilisa ngayo.Ngesikhathi Isolezwe lifika kule ndawo, bebesabaningi abantu abambayo yize isasasa beselehlile ukuqhathanisa ngaphambi kwalesi simemezelo esishiye kukhalwa.
Isimemezelo esikhishwe ngabakwa-Council for Geoscience, siveze ukuthi abakumbayo akulona idayimane kodwa amatshe iquartz crystals okungakaqinisekiswa ukuthi intengo yawo ingakanani.
Nokho besekuvelile ukuthi intengo yalawa matshe yincane kakhulu kuneyedayimane.
"Sebefuna ukubiyela le ndawo bayihwaqe, bayenze eyabo.
Uma kungelona idayimane pho uhulumeni uhlushwe yini ngoba sizimbela emhlabeni wobabamkhulu?
Abasiyeke, kwakhona lokhu siyakuthanda, sizoqhubeka sikumbe," kubhoka elinye ilungu lomphakathi elingathanda negama laloUNkk Katalina Jiyane ongusomabhizinisi odayisa ngokudla okuphekiwe, uthe isimemezelo sososayensi sibalimazile njengoba isibalo sabebezokumba sehle kakhulu.
"Ngiziphilisa ngokudayisa emholweni wezalukazi.
Kodwa imali engiyenze selokhu kuqale imibiko yokuthi kunedayimane, iphindeke kathathu emalini ebengiyithola ngokudayisa emholweni.
Kodwa namhlanje (esho izolo) ngisenze uR100 kuphela ngoba abantu abasebaningi kanti bengilala noR1 500 ngosuku.
Sife olwembiza ngalesi simemezelo futhi angiboni ukuthi kusasa (namuhla) ngizobuya ukuzodayisa lapha," kusho uNkk Jiyane.Kuthiwa sekunezimoto ezingamaveni eseziqashwa ukuthutha abantu zibasusa ezindaweni ezehlukene ukuzokumba.Ngaphandle kokudla neziphuzo ezehlukene okukhona kuzo notshwala okudayiswa lapho kumbiwa khona, uma uqhamuka uhlangatshezwa ngabadayisa lawa matshe bewadayisa ngemali ehlukene.USiyabonga Mdlolo (19) uthe kulezi zinsuku ubesekwazi nokuthenga ubisi lwengane yakhe enenyanga izelwe.
"Ngiyalidayisa, kangangoba bengilala noR300 kuya kuR500 ngosuku.
Imali esengiyenzile selokhu kuqalile ukumba, wuR5 000 ngilidayisa.
NamaShayina ayafika ezolithenga, ngeke sivume ukuthi kuvalwe," kusho uSiyabonga.Uveze ukuthi balala emigodini abayimbayo, iningi labantu kaligoduki ngoba lawa matshe abonakala kahle uma sekuhwalele noma ekuseni kakhulu.Nakuba amatshe lawa enikeza ithemba emphakathini, kodwa akusiwona wonke umuntu onenhlanhla yokuhlabana ngawo.UMnuz Phumlani Jili uthe selokhu efike izolo esuka eMsinga, ubengakaze athole ngisho elilodwa.
"Sengimbe ngakhathala.
Ngiyabona nginebhadi, yimina kuphela kwengifike nabo ongakaze athole lutho," kusho yena.UNksz Nompumelelo Mpungose uthe akulula ukuthi bayeke ukumba kule ndawo.
"Uma uhulumeni ezosiyekisa kumele asitshele ukuthi siziphilise ngani?
Ukuthi akulona idayimane, akasiyeke siqhubeka nokumba khona lokhu, amaShayina ayakuthenga.
Asintshontshi futhi asigqekezi.
Imisebenzi ayikho, nathi bese sizizwa singabantu,"  kusho uNksz MpungoseKuvele ukuthi kukhona enye indawo ekhona KwaHlathi okuphinde kwatholakala ukuthi inalolu hlobo lwamatshe, kangangoba abanye abantu sebethutheleke khona.
Kwehliswe isabelomali sasendlunkulu
KWEHLISWE isabelomali esabelwa inkampani kahulumeni ebhekelele izidingo zeNdlunkulu kaZulu, iRoyal Household Trust.Le nkampani yabelwe u-R66 million kulo nyaka wezimali, omncane ngo-R5 million uma uwuqhathanisa no-R71 million eyabelwa wona ngonyaka wezimali owedlule.Lokhu kuhlaluke ngoLwesihlanu ngesikhathi uNdunankulu waKwaZulu-Natal, uMnuz Sihle Zikalala, ethula isabelomali sehhovisi lakhe, esiShayamthetho sesifundazwe.Lesi sabelomali uZikalala usethule emva kosuku ehlangene neSilo esisanda kuqokwa, uMisuzulu kaZwelithini, KwaNongoma, ngoLwesine.I-Royal Household Trust ingaphansi kwehhovisi likandunankulu.Echaza ngalo R66 million owabelwe iRoyal Household Trust, uZikalala uthe le mali izosetshenziswa ukuhlela imikhosi yaminyaka yonke eyahlukene okubalwa kuyo uMkhosi woMhlanga, uMkhosi weLembe noMkhosi weSivivane.Uthe njengoba kunobhubhane iCorona, iningi lale micimbi izokwenziwa kusetshenziswa ezobuchwepheshe.Nakuba sehlisiwe isabelomali sendlunkulu, uZikalala uthe uhulumeni wesifundazwe uzimisele ukweseka indlunkulu.“Njengohulumeni waKwaZulu-Natal, sikulungele ukweseka indlunkulu ngalokho okufanele siyeseke ngakho.
Umthetho waKwaZulu-Natal, olawula izindaba zobuholi bomdabu kanye nokuphatha, ukubeka kucace ukuthi iSilo siyabusa KwaZulu-Natal.”UZikalala uthe luzomenyezelwa maduze usuku okuzogcotshwa ngalo ngokusemthethweni iSilo.Uthe lokhu kugcotshwa ngokusemthethweni kweSilo kuzokuba yingqophamlando njengoba ethe kuzohlanganiswa nokuhlonipha iSilo esisanda kubuza, uGoodwill Zwelithini kaBhekuzulu, obezobe egubha iminyaka engu-50 esesihlalweni sobukhosi ekupheleni kwalo nyaka.“Lokhu kuzokuba wukugcotshwa ngokusemthethweni kweSilo kokuqala esikhathini eside yingakho sizokuhlanganisa nokuhlonipha iSilo, uGoodwill Zwelithini kaBhekuzulu, obezohlanganisa iminyaka engu-50 esesihlalweni sobukhosi kulo nyaka.” Khonamanjalo indlunkulu ibambe umhlangano wayo wokuqala selokhu kwaqokwa iSilo, ngoLwesihlanu.Abebehambele lo mhlangano bazwakalise ukuseseka iSilo.
Uthishanhloko ecaleni lokudlwengula uthisha
NONTUTHUKO NGUBANEBAYAVEVA abazali bezingane zesikole esiseRichmond ngaphandle kwaseMgungundlovu, ngecala elibhekene nothishanhloko osolwa ngokudlwengulwa uthisha ehhovisi lakhe.Uthishomkhulu oneminyaka engu-35, ogama lakhe ligodliwe ukuvikela umgilwa njengoba besebenza naye, uvele enkantolo eRichmond ngoLwesithathu, ezofaka isicelo sebheyili.
Umsolwa uboshwe ngeledlule, wavela okokuqala enkantolo ngoMsombuluko.Isolezwe lithole ngomthombo osondelene necala ukuthi kusukela ngoJulayi 2 ngonyaka odlule, uthishanhloko ubezitika ngocansi nalo thisha emthembisa ukuthi uzomqasha.“Okuvelile ukuthi uthisha oyitoho ubethenjiswa umsebenzi nguthishanhloko.
Ubemdlwengula ehhovisi lakhe, aphinde amcele ukuba amthumele izithombe zakhe enqunu,” kusho umthombo.Omunye umthombo ocele ukungadalulwa, uthe abazali nabesikole esithintekayo bayaveva ngemva kokuzwa lezi zinsolo.“Kushaqe wonke umuntu lokhu kwenzekile futhi abazali badiniwe.
Bebefika ngamunye, ngamunye esikoleni bezobuza ukuthi kwenzakalani njengoba uthishanhloko engazange abonakale esikoleni selokhu aboshwa,” kusho omunye umthombo ocele ukungadalulwa ngenxa yobucayi becala.Okhulumela amaphoyisa KwaZulu-Natal uCaptain Nqobile Gwala, uliqinisekisile icala lokudlwengula elibhekene nomsolwa.“Kunecala lokudlwengula elivulwe esiteshini esiseRichmond emuva kokuba owesifazane oneminyaka engu-29 eveze ukuthi wadlwengulwa ngoJulayi 2, 2020 umsolwa.
Idokodo labe seliyiswa ophikweni oluphenya amacala okuhlukunyezwa ngokocansi e-Plessislaer, ukuze kuphenywe.
Umsolwa oneminyaka engu-35 ube eseboshwa.
Uvele okokuqala enkantolo ngoMsombuluko,” kusho uCap.
Gwala.Icala lahlehliselwa izolo njengoba ubezofaka isicelo sebheyili.
Umphumela wecala izolo ubungakatholakali njengoba idokodo lisagcinwe enkantolo.Okhulumela uMnyango wezeMfundo KwaZulu-Natal uMnuz Sihle Mlotshwa, uthe bebengenalo ulwazi ngalesi sigameko kodwa bazolandelela.“Besingazi ngalesi sigameko.
Sisazobheka imininingwane ngokwenzekile bese siphawula ngokugcwele,” kusho uMlotshwa.Isolezwe lithinte umgilwa kulolu daba, ucingo lakhe beluvaliwe.
Imizamo yokuthola isigungo sabazali kulesi sikole esithintekayo ukuba siphawule ayizange iphumelele.
Bevile ku-1 600 othisha abathathwe yiCovid-19
KUSHONE othisha abangu-1 678 kusuka nyakenye kuze kube uFebhuwari kulo nyaka ngenxa yeCovid-19.Lokhu kuvezwe nguNgqongqoshe weMfundo eyiSisekelo, uNkk Angie Motshekga, izolo ethula isabelo sezimali salo mnyango emkhandlwini wezifundazwe ePhalamende.Uthe leli gciwane libe nomthelela omubi kwezemfundo njengoba kushone abantu abangaka cishe ngonyaka owodwa.Uqhube wathi benza konke okusemandleni ukuvikela othisha ukuthi bangasuleleki ngaleli gciwane.“Yingakho sithi othisha kubalulekile ukuthi bagomele leli gciwane.
Noma isimo sinje, sivumelene futhi ukuthi bonke abafundi basemabangeni aphansi kumele babuyele ezikoleni kusuka ngoJulayi 26.
Lokhu sikwenza ngoba sibona ukuthi kukhona izinto ezingahambi kahle njengoba befunda ngokuhlukana, abanye bafunda isonto elilodwa bese behlala emakhaya bese kufunda abanye.
“Ukubuya kwabo bonke abafundi akunawo umthelela wokuthi bonke othisha kumele bagome,” kusho uMotshekga.
Usho lokhu nje kumele kuqalwe ukugonywa kothisha kuleli njengoba KwaZulu-Natal kulindeleke ukuthi kuqale namhlanje.UNkk Motshekga uthe isabelo somnyango, kuhlanganisa neminyango yezifundazwe, ngu-R288.7 billion kulo nyaka wezimali.
Le mali yehliswe ngo-8.4% kanti izifundazwe ezehliselwe kakhulu yi-Eastern Cape, KwaZulu-Natal neLimpopo.Uthe isinqumo sokuthi kuvalwe ezemidlalo, njengoba kusadlange leli gciwane, sisamile.IPhini likaNgqongqoshe walo mnyango, uDkt Reginah Mhaule, lithe unyaka odlule ube nzima ikakhulukazi kwingqalasizinda njengoba kungazange kwakhiwe sikole ekoteni yokuqala yonyaka ngenxa yeCovid-19 nokuvalwa kwezwe.UDkt Mhaule uthe nasekoteni yesibili kube nezinkinga njengoba bekungadingeki ukuthi abanye abasebenzi baye kwezinye izifundazwe.
“Zingu-1 104 izikole esezinamanzi kwezingu-1 228.
Ezisele ezingu-157, zizofakelwa amanzi eminyakeni ezayo.
Sekuphothuliwe ukufakwa kukagesi ezikoleni ezingu-373, safaka izindlu zangasese kwezingu-748.
Kusele ezingu-2 102 ezidinga izindlu zangasese, esilindele ukuthi umsebenzi wokwenza lokhu uphele eminyakeni emibili ezayo,” kusho uDkt Mhaule.
Ithathwe ushukela indoda ebinesithembu sabawu-38
KUBIKWA ukuthi ithathwe yisifo sikashukela indoda (77) yaseMiroram, e-India, ebisidume umhlaba wonke ngokuba nenqwaba yamakhosikazi nezingane.
UMnuz Ziona Chana, obezigqaja ngesithembu sakhe, kuthiwa ubenamakhosikazi awu-38 nezingane eziwu-89.
Kuthiwa lo wesilisa kuke kwaba khona unyaka lapho aganwa khona amakhosikazi awu-10 kanti waqalwa ukuganwa eneminyaka engu-17.UNgqongqoshe waseMizoram, uMnuz Zoramthanga, umemezele ukushona kukaChana ngesonto enkundleni yokuxhumana uTwitter.
Uthe: “Siphuke izinhliziyo njengoba sivalelisa kuMnuz Chan okukholakala ukuthi unomndeni omkhulu umhlaba wonke,” kubeka uZoramthanga.Kuthiwa le ndawo yaseMizoram iphenduke indawo egcwala izivakashi zamanye amazwe bezobona lo mndeni.Umndeni kaChan kuthiwa uhlala esitezi esinamagumbi awu-100 kanti amakhosikazi akhe alala egunjini elikhulu eliseceleni kwelakhe.Kuthiwa uChan ubenesonto lakhe, iChana Pawl, elinamalungu awu-2 000 nokuyilona elivumela isithembu kule ndawo.
Leli sonto, elingaphansi kwenkolo yobuKrestu, laqalwa nguyise ngo-1942.Usopolitiki wenhlangano, iCongress party, uMnuz Lal Thanhawla, uthe balahlekelwe kakhulu.“Kuningi esingakufunda emndenini wakhe,” kusho uThanhawla.UChan ushiye abazukulu abawu-33.
U-Norma usola uGigaba ngamanga
OBENGUNKOSIKAZI kaMnuz Malusi Gigaba, uNksz uNorma Mngoma, uthe waphoqwa ukuba asuse bonke ubufakazi obuthinta umndeni wakwaGupta kwiselula yakhe.Izolo uNksz Mngoma wethule ubufakazi kwikhomishini ephenya ngokulawulwa kombuso yindlazane lapho ethe waze waboshwa nje kusukela ekutheni wenqaba ukususa emaseluleni akhe izithombe ezaziveza ubudlelwane babo nomndeni wakwaGupta.“Bafika (oKlebe) bezofuna konke kobuchwepheshe bami.
Ngababuza ukuthi kungani bethatha zonke izinto zami.
Ngabuza ukuthi ngingafonela yini ummeli, bathi angivumelekile.
Bathi bona bangoKlebe ngakho anginalo lelo lungelo.
Emuva kwalokho bangitshela ukuthi angiwavule (pin codes).
Babhala phansi izinombolo eziyimfihlo zokuvula zonke izinto zami zobucwepheshe.
Base bethi bathole ukuthi kube nokukhlwebheka kwemoto ngakho bayaphenya.
Ngabe sengifonela umngani wami ngoba ngicela angisize ngoba izinto zami zingasabuyi.
Zaze zabuya sengiboshiwe emuva kwamasonto amabili.
Imininingwane eminingi yabe isisusiwe,” kusho uNksz Mngoma.Uchaze ngokuboshwa kwakhe wathi: “Ngelanga engaboshwa ngalo, ngatshela uGigaba ukuthi uma izinto zami zingabuyi ngizovula icala.
Wayelokhu ethi basendleleni.
Wayethi yena uzongisiza ngeyakhe ikhompuytha.
Kwafika amaphoyisa ngazitshela ukuthi bazoletha izinto zami kanti bazongibopha.
Ngacela ukushintsha izimpahla engangizigqokile, kwathiwa angisavumelekile ukuhamba ngedwa, ngashintsha phambi kwawo amaphoyisa abe esengithatha.“Ngaboshwa ngoLwesihlanu.
Ngangayithola ibheyili, ngoba abangibopha bahamba esiteshini, bahamba nedokodo.
Base bengatholakali emafonini abo,” kusho uNksz Mngoma.Esededelwe ngebheyili, uthe ezintweni zakhe kwabe sekususwe ulwazi oluthize.“Kwathi sekubuya izinto zami, sengiphumile ejele, ngathola ukuthi zonke izinto ezasuswa ezintweni zami zobuchwepheshe kwakuyizinto uMalusi ayecele ukuba ngizisuse ezithinta abakwaGupta.
Kwasuswa imoto ayeyithengelwe yibona, uhambo lwethu olwakhokhelwa abakwaGupta nesithombe engasishutha emshadweni wakwaGupta eSun City,” kusho uNksz Mngoma.Ebuzwa ngokuqokwa kukaGigaba kwesokuba wuNgqongqoshe wamaBhizinisi kaHulumeni, uthe kungamanga uma uGigaba ephika ukuthi wazi kuqala engakamenyezelwa kulesi sikhundla.“UMalusi (Gigaba) wangitshela ukuthi abakwaGupta nabo bayamyala kulesi sikhundla sakhe kodwa abekho emthethweni.
Besijwayele ukuya emzini wakwaGupta, uma enemihlangano kokunye siye khona siyodla.
Cishe ngaya ngaphezu kuka-20 khona,” kusho uNksz Mngoma.
Akasakwazi ukuhamba okhukhunyalelwe isisu
NKOSIKHONA CELEISIPHENDUKE isihogo uqobo lwaso, impilo yowesifazane wakwa-E eMlaza, owahlinzwa ngesikhathi eyoteta ngonyaka odlule esibhedlela iPrince Mshiyeni Memorial.
Uthi akasakwazi ukuhamba usehlale eyinto yombhede.UNksz Phumzile Mlaba (26), utshele Isolezwe NgoMgqibelo ukuthi ngonyaka odlule ngoMeyi 8, waya kulesi sibhedlela eyoteta.
Uthi wateta ngomthungo izingane ezingamawele kepha uthi ngemva kwalokho impilo yakhe ayiphindanga yafana.Isisu sakhe uthi nsuku zonke sivele sikhukhumale ukwedlula ngesikhathi esakhulelwe.
Uthi useye esibhedlela izikhathi eziningi bemtshela ukuthi isisu sigcwele amanzi nesibindi sakhe sinenkinga.“Ibuhlungu le mpilo engibhekene nayo.
Impela sengifisa ngisho ukufa imbala.
UNkulunkulu nguyena owaziyo.
Uma esathanda ukuthi ngiphile ngizophila,'' usho kanje uNksz Mlaba, ekhala izinyembezi.Uthe usola sengathi bukhona ubudedengu obenziwa eMshiyeni ngesikhathi ehlinzwa.
Uthi bamyisa kwi-ultrasound khona eMshiyeni, kwavela ukuthi isisu sigcwele amanzi nesibindi sakhe siyakhukhumala.“Kunzima ukuhamba nokudla akusehli.
Angazi ukuthi ngiphila kanjani ngoba ngidla kancane mhlawumpe kuba yizipuni ezintathu,” echaza.Ubalise ngokuthi impilo yakhe imi ndawonye njengoba wakhulelwa enza unyaka wesithathu esikhungweni semfundo ephakeme.
Udalule nokuthi selokhu ateta akakaze nangelilodwa ilanga awaphathe amawele akhe.“Sengiphila ngokumpontshwa amanzi esiswini.
Sengimpontshwe kwaze kwaba kathathu.
Uma sengimpontshiwe siqala phansi futhi sikhukhumale.
Kunzima nokuphefumula,'' kubalisa inkosazane.UNkk Sbongile Dube ohlala noPhumzile uthi naye umangele ngendlela isisu sikaPhumzile esikhula ngayo.
UNkk Dube ungunina wendodana ekhulelise uPhumzile amawele.Utshele Isolezwe NgoMgqibelo ukuthi kubuhlungu nakuyena ukubona unina wezingane zendodana yakhe ekhala ngezinhlungu umzuzu nomzuzu.
Kuvela ukuthi eMshiyeni bayagweva nencwadi emgunyaza ukuba adluliselwe kwesinye isibhedlela ayothola usizo olwehlukile.Okhulumela uMnyango wezeMpilo KwaZulu Natal, uMnuz Agiza Hlongwane ucele imininingwane egcwele ngodaba.
Uthe ukuze bakwazi ukuthola umnyombo walo kumele baxhumane noPhumzile nesibhedlela.Isazi kwezamasiko uMnuz Thandanani Mnguni, sithe izinto ezinjena ziyenzeka uma kukhona umyalezo ithonga elihlose ukuwudlulisa emndenini.
Uthe yingakho kumqoka ukuba idlozi laziswe uma kukhona ilungu lomndeni eliyoteta esibhedlela.
Bakhalinywe sebedayisa impahla   kasonkontileka abebengaholi
KUSIZE ukungenelela kwamalungu omphakathi ukunqanda abasebenzi benkontileka eyanikwa ithenda yokufakela ugesi, okuthiwa bebelinga ukudayisa impahla umsebenzi ungaphelile, bekhala ngosonkontileka ongabaholeli.UMnuz Senzo Mkhize wenkampani eyathola ithenda yokufaka ugesi eNkonjane ku-ward 3, kuMasipala waKwaMaphumulo, bese kungenela enyangeni yesibili abasebenzi bakhe bengaholi nokuthe ekugcineni wavele  wanyamalala.
Uma bemshayela ucingo ubethi abazibonele ngoba akanayo imali yokubaholela, okubaphoqe ukuthi bathathe isinqumo sokudayisa impahla kagesi obekumele ufakelwe umphakathi abazame ukuyidayisa, ngesonto eledlule.UMnuz Nsizwa Khuzwayo obhekelele ukufakwa kwalo gesi endaweni, uthe ukufika kwakhe nezinye izakhamuzi yikhona okusizile njengoba abasebenzi bekwazile ukubalalela.
“Bekumi izimoto ezimbili neloli okusolakala ukuthi bese kuzolayisha impahla.
Ukudayiswa kwempahla bekuzobambezela intuthuko umphakathi oyilinde kusuka ngo-2016,” kusho uKhuzwayo.Uthe ukuhamba kukaMkhize engabambi nezingcingo zabo kubakhathaza kakhulu bewumphakathi ngoba nesikhathi okwakuvunyelwene ngaso ukuthi umsebenzi uzobe sewuphelile sesidlulile kodwa kusekuncane kakhulu okwenziwe.
Kuthintwa uMkhize, uphikile ukuthi unyamalele nokuthi umsebenzi usemningi.
“Kube khona ukubambezeleka ngenxa yezinkinga zokungakhokhi ngesikhathi kukamasipala okugcina sekuphoqa ukuthi abasebenzi ngingabaholeli.
Mncane umsebenzi osele, uzophela ngasekupheleni kwenyanga,” kusho uMkhize.Uthe umasipala sewukhokhile kanti konke sekuhamba ngohlelo, umsebenzi uyaqhubeka.UMnuz Thembokwakhe Mchunu oyikhansela endaweni, uthe kuyangabazeka ukuthi lo sonkontileka uzowuqeda umsebenzi anikwe wona.“Bekumele kuphele inyanga ugesi usukhanya emizini engu-50 kulesi sigceme njengoba umphakathi kade wawulindile.
UMkhize ubengayifaki incwadi yokukhokhelwa ngomsebenzi ngesikhathi okwavunyelwana ngaso.
Lokhu kwenza umasipala ukhokhe sekudlule isikhathi.
Abasebenzi bese bembekezeleli engabaholeli, kunalokho uvele wanyamalala, nami akalubambi ucingo lwami,” kusho uMchunu.UMkhize ukuphikile ukuthi izingcingo akazibambi, wathi umsebenzi awenzayo muhle kakhulu.
Usole umasipala ngokuthi yiwona omqhatha nabasebenzi njengoba ubuye ungamkhokheli.
Uthe incwadi yokukhokhelwa ngomsebenzi osuwenziwe uyifaka ngesikhathi kangangoba kunesikhathi okwaze kwaphela izinyanga ezimbili eyifakile kodwa umasipala ungakhokhi.
Bazovela enkantolo abasolwa ngokubamba inkunzi
BAZOVELA eNkantolo yeMantshi eThekwini namuhla, abasolwa abane ababhekene ngecala lokubamba inkunzi.Kuthiwa amaphoyisa aseDurban Central, abegadile emgwaqweni uMatthews Meyiwa oseThekwini, izolo ngenkathi elunywa indlebe nguzakwabo ngomgilwa obanjwe inkunzi.
Kuthiwa umgilwa ubanjwe inkunzi wakhonjwa ngommese ngamadoda amathathu, abe esengena emotweni.Okhulumela amaphoyisa KwaZulu Natal uCaptain Nqobile Gwala, uthe amaphoyisa enze ucwaningo ngemoto ebihamba izigilamkhuba.
Imoto itholakale emgwaqweni uMngeni ezintathakusa ngo-3.“Kutholakale abasolwa abane emotweni, ngenkathi amaphoyisa esesha imoto athole iselula kamgilwa, nommese okusolakala ukuthi yiwona abawusebenzisile ngenkathi bebamba inkunzi,” kulandisa uCaptian Gwala.Uqhube wathi abasolwa abalinganiselwa eminyakeni ewu-20 kuya ku-28 babhekene namacala okubamba inkunzi, nokutholakala nesikhali esiyingozi.UCapt Gwala uthe, “Imoto ebisetshenziswa ngabasolwa ithathwe ngamaphoyisa, yayiswa ephawundini ukuze kwenziwe uphenyo, iselula etholakele ibuyiselwe kumnikazi wayo.”
'Ayikho into engingayenza ngoR3 000' - Norma Mngoma
UMANGAZE abaningi owayengunkosikazi kaMnuz Malusi Gigaba uNksz Norma Mngoma ethi ayikho into angayenza ngoR3 000 empilweni yakhe.
UNorma uveze lokhu ngesikhathi ephendula imibuzo kwikhomishini ephenya ngokulawulwa kombuso yidlanzana ngempilo ewubukhazikhazi ayeyiphila noGigaba, asehlukene naye, okusolwa ukuthi yayixhaswe abakwaGupta.
UGigaba wayengungqongqoshe wezaseKhaya ngaleso sikhathi.
NgoLwesihlanu uNorma uchazele ikhomishini ngezindodla zemali ababenazo noGigaba eveza ukuthi unenqwaba yamasudi athengwe ngokheshi futhi wamnikeza ikhadi angakwazi ukuchitha uR100 000 ngalo ngenyanga.
Encwadini ayibhalele ikhomishini uGigaba ukuchithile lokhu wathi empeleni wamnikeza ikhadi eliyi debit futhi wayemkalele ukuthi asebenzise uR3 000 kulo ngenyanga.
Ephendula lokhu uNorma uthe: “uma ethi kwakuyi-debit card eno-R3 000...ayikho into engingayenza ngoR3 000 empilweni yami futhi uyakwazi lokho.
Into engiyaziyo mina ukuthi kwakuyi-credit card.
Into ayisho ukuthi uma ngilisebenzisa ngingeqi kuR100 000 ngenyanga.”UNorma uqhube wathi kwakwenzeka ukuthi uma esemazweni aphesheya azithole esethenga isikhwama sika-R30 000 kuya kuR40 000.
“Ngakho kungamanga ukuthi lalinoR3 000.
Empilweni nje ayikho into engingayenza ngoR3 000,” kusho uNorma.
Lokhu kuthuse abaningi ezinkundleni zokuxhumana kwazise kunabantu abebeziphilisa ngesibonelelo sikaR350 sabangasebenzi njengoba umnotho ukhahlamezwe yiCovid-19.
Abanye ezinkundleni zokuxhumana bathe kuyabaxaka lokhu ngoba baningi abantu abahola le mali ngenyanga kuleli abakwaziyo ukuhlanganisa.
“In my life, there’s nothing that I can do with R3000!
!” 🥺 When I think how far R3k would stretch for me right now....!#NormaGigabaThere's nothing I will do with R3000 in my life.. #normagigaba #StateCaptureCommission ..someone's else salary for a whole month #3000 🤔Ngaphandle kwabo uNorma uthe nomndeni kaGigaba ubuhlomula ngezimali ababezithola kwabakwaGupta.
Bazobanjwa abadla eye-UIF kungafanele
ZIZOZALELWA yinja endlini izinkampani ezahlomula kungafanele ngenkathi zifaka izicelo zemali, iCovid-19 TERS, kuhulumeni ukuze ziholele abasebenzi bazo.UNgqongqoshe wezokuQasha nezeziSebenzi, uMnuz Thulas Nxesi, ngoLwesithathu uthe bazozibamba lezi zinkampani.UNxesi uthe basebenzisana nezinkampani zabacwaningi-mabhuku eziyisikhombisa ezizophenya ngazo zonke izicelo ezafakwa.
"Sizobabamba ngohlelo lwethu, iFollow the money.
Izinkampani zabacwaningi-mabhuku esiziqashile zilandela yonke imali esiyikhiphile.
Zizofika ezinkampanini zifune izincwadi ukuthi kukhokhelwe obani," kusho uNxesi.Uqhube wathi bazobe bekhulumisana nabasebenzi bebabuza ukuthi bayitholile yini imali eyahlomulwa yinkampani.
"Uma bengayitholanga, sizobe sesifuna ukuthi bayibuyise bese sibabeka icala lokukhwabanisa.
Lolu hlelo kwakungolwesikhashana, luholela abasebenzi," kusho uNxesi.Uthe ngalo mkhankaso wokuqoqa imali eyakhishwa ngesinxele bafuna ukuvundulula izinkampani ezaholela izipoki, ezaholela abasebenzi imali engaphelele nalezo ezingazange zibaholele nhlobo imali abasebenzi.Lo mnyango uthe ishaye kwazwela iCovid-19 ekhuphule isibalo sabangasebenzi.
Uthe ukukhula kwezibalo zabangasebenzi, ikakhulukazi entsheni, yinkinga enkulu edinga ukusukunyelwa ngokushesha.Ubalule nokuthi izinga lobuphofu eligcwele emiphakathini libangelwa ukuthi abantu abasebenzi okuyisimo esiletha usizi enhlalweni yomphakathi.UNxesi ukhulume kanje eNewcastle ngoLwesibili ngesikhathi ezokwethula ihhovisi elibhekelele izinhlelo zentsha namabhasi amabili angamahhovisi omnyango wakhe angomahambanendlwana azojikeleza imiphakathi eyakhele eMajuba eyihlinzeka ngezinsiza.Ubephelezelwa yiMeya yaseMajuba, uDkt Musa Ngubane.UNgubane uthe lolu hlelo luzohlomulisa intsha futhi lusondezele umphakathi izinsiza.
Kucutshungulwa eyesithembu sabesifazane
PHILI MJOLIUHULUMENI wakuleli ucubungula isiphakamiso sokuthi abesifazane bavunyelwe yini ukuthi nabo babe nesithembu.UMnyango wezeseKhaya kuleli usanda kushicilela umbhalo ohlongozayo, iGreen Paper lapho umema khona umphakathi ukuthi uphawule ngokucutshungulwa komthetho olawula imishado kuleli, ukuze nabangavikelekile ngaphansi komthetho, iMarriages Act bavikeleke.UMnuz Sihle Mthiyane, wophiko lwemithetho eMnyangweni wezaseKhaya, uthe umnyango ufuna ukuthi kube nomthetho owodwa olawula umshado kuleli, ukuze nabashade imishado engathathwa njengesemthethweni njengamanje nayo ingene ngaphansi komthetho.
"Kunemishado engangeni ngaphansi kweCivil Union Act ka-2006, okuyimishado yamaHindu eyamaMuslim, eyamaRasta nabesifazane abashade beneminyaka engaphansi kwengu-18.
Ngokomthetho okhona kuleli njengamanje labo bantu kabathathwa njengabashadile.
Inhloso yethu ngokucubungula umthetho sifuna bonke abantu abashadile bavikeleke ngokufanayo, akukhathalekile ukuthi ngowesifazane noma yindoda,"  kusho uMthiyane.Uthe ngo-2019/2020 kuke kwaba nezigcawu zokubonisana ebezihlelwe ngungqongqoshe, lapho bekudingidwa khona ngokuthi singavunyelwa yini isithembu sabesifazane.Uthe abamabandla bebesichitha isithembu, kungakhathalekile ukuthi ngesendoda noma ngesowesifazane, abamasiko bebesichitha isithembu sabesifazane ekubeni izishoshovu ezigqugquzela ukulingana kwabesilisa nabesifazane zithi kumele sivunyelwe, ukuze kube nokulingana.
"Lapha bekubhekwa ukulingana ukuthi kusho ukuthini ngokomshado.
Uma indoda ivumelekile ukuthi ithathe isithembu nowesifazane kumele avunyelwe ukuze kube nokulingana okugcizelelwa wuMthethosisekelo,“  kusho uMthiyane.Uthe kulezi zigcawu abamasiko bebethi isithembu ngesendoda, owesifazane akakwazi ukuthi abe naso.
"Bebethi uma kungavunyelwa lokho kuzoba nenkinga ngendlela umndeni okumele uhleleke ngayo.
Abamabandla  bebethi kabasifuni nasemadodeni isithembu, indoda kumele ishade nowesifazane oyedwa.
"UNkk Elizabeth Ritief wePolyamorySA, uthe kuyajabulisa ukuthi udaba olunjengalolu lubekwe ezithebeni nakuba kungakhulunywa ngqo ngesithembu sabesifazane.
"Lo mbhalo ohlongozayo (Green Paper) uzobe uqondisa ukungalingani okukhona.
Bayidlanzana kakhulu abantu abakholelwa ekutheni umuntu wesifazane naye kumele avunyelwe ukuthi abe nesithembu, uma efisa ukwenze njalo.
Ukuba khona komqulu okhuluma ngokulingana komshado kuyinto enhle kakhulu.
Uma indoda kuvumelekile ukuthi ishade nabesifazane abaningi, nabesifazane kumele bavunyelwe uma befisa ukwenza lokho,"  kusho uNkk Ritief.UMthiyane uthe uthando olunjengalolu kalujwayekile kodwa akhona amazwe anomthetho olawula umshado wabantu abakholelwa kuwona.
"Isithembu sivumelekile eChina, Kenya, India, Nigeria naseGhana," kusho yenaUkuphawula ngalo mbhalo ohlongozayo kuvulwe kuze kube wuJuni 30.
ICosas ayeneme ngokushiywa kwabafundi kolokugomela iCovid-19
NJENGOBA luqala namhlanje uhlelo lokugoma othisha nabasebenza ezikoleni zakuleli, inhlangano yabafundi iCosas, ayeneme ngokushiywa ngaphandle kwabafundi kulolu hlelo.Le nhlangano ithi abafundi bekungamele bashiywe ngaphandle ngoba bakhona abatheleleka ngeCovid-19 kuze kuvalwe nezikole.UMengameli weCosas, uThabang Mokoena, uthe abeneme ngokuthi abafundi bashiywe ngaphandle njengoba kuzogonywa othisha.“Sizozama ukuxoxisana nomnyango ngoba bekungamele abafundi bashiywe ngaphandle.
Siyalwamukela uhlelo lokuthi kuqalwe ukugonywa kothisha kuleli sonto nalabo abaphekela abafundi kodwa sithi nathi akumele sishiywe ngaphandle ikakhulu abasemabangeni aphezulu, abasuleleka ngegciwane,” kusho uMokoena.UNgqongqoshe wemfundo eyisiSekelo uNkk Angie Motshekga, umemezele ukuthi bagu-528 000 abazogoma kusukela ngoLwesithathu kuze kube yinyanga ezayo.
Uthe ucwaningo olwenziwe yizinyunyana luveza ukuthi u-76% wothisha usuzogoma, ekubeni ngasekuqaleni konyaka cishe bebengu-52% kuphela abebethe bazogoma.Uqhube wathi usazoxoxa nezinye izinhlaka emkhakheni wezemfundo ngoba abazali, izigungu zezikole, inhlangano yothishanhloko, izinyunyana zothisha baneme ngokuthi lolu hlelo luzoqala.KwaZulu-Natal zingu-91 izikhungo okuzogonyelwa kuzo othisha.
UNdunankulu wesifundazwe uMnuz Sihle Zikalala, uthe labo thisha bazothola umgomo iJohnson & Johnson.UNgqongqoshe wezempilo esifundazweni uNksz Nomagugu Simelane, unxuse abazali ukuthi bagade izingane zabo zingayi emicimbini engenza ukuthi zisuleleke ngegciwane.
Uthe kwezinye izindawo lapho kuzogonyelwa khona kukhona izikhungo abazozivula, kwezinye othisha bazogoma nabantu abadala.“Sizobiza isithangami sabezindaba nozakwethu kwezemfundo uMnuz Kwazi Mshengu, lapho sizocacisa khona ngohlelo lokugoma kothisha oluqalayo.
Ukugoma akuyona impoqo ongafuni, akaphoqiwe ukuthi agome,” kusho uNksz Simelane.
Ubekwe endlini yokugcina uMyeni
UVUSE umunyu umfelokazi, uNkk Lindsay Myeni ngesikhathi ekhihla isililo ekhalela owakwakhe, uLindani Myeni enkonzweni yomngcwabo ebiseSikhaleni, ngoMgqibelo.
UMyeni, obengumdlali webhola lombhoxo ufe ephesheya e-USA lapho okusolwa khona ukuthi ubulawe ngamaphoyisa emsola ngokugqekeza.
Udaba lwakhe lube wundabamlonyeni ngoba luze lwangenwa wuhulumeni wakuleli.
UNkk Myeni wethule inkulumo evalelisa kumyeni wakhe, lapho ehluleke khona wukuzibamba wakhala.
Ubabaze ukwesekwa akutholile kubantu bakuleli ngesikhathi esizinzima.
Uchaze umufi njengomuntu obeyisimanga.
“Animazi ukuthi wubelunge kanjani, anazi indlela akade enakekela ngayo, ubefana nekhaya lapho ngizizwa ngiphephe khona,’’ kuchaza umfelokazi uNkk Myeni.Kusolwa ukuthi umufi ubewumgilwa wamaphoyisa acwasa ngokwebala.
Umndeni kaMyeni usafuna kwenziwe ubulungiswa ngodaba lwakhe.
Lokhu kudale umunyu ezithamelini ebezisenkonzweni lapho zizibonela zona ubuhlungu nomunyu ababhekene nabo abomndeni.
Umngcwabo wubuhanjelwe yizikhulu zikahulumeni KwaZulu-Natal, uNkk Peggy Nkonyeni onguNgqongqoshe wezokuPhepha, ukuThutha nokuXhunyaniswa koMphakathi noNksz Hlengiwe Mavimbela ophethe ezobuCiko, amaSiko nezemiDlalo.
Uhulumeni ungene wagamanxa ulekelela ukubuyiswa kwesidumbu sikaMyeni, ukuze sizongcwatshwa kahle kubo.
UNkk Myeni ubonge kakhulu isenzo sikahulumeni.
Ukufa kukaMyeni kufuze okukaMnuz George Floyd naye owafa ezandleni zamaphoyisa, kwasuka umsindo omkhulu cishe emhlabeni wonke.
Iphoyisa elabulala uFloyd ligcine lilahlwe yicala, laphelelwa wumsebenzi.
Lokhu kubuyise ithemba ngokuthi nakuMyeni kuzoba khona ubulungiswa uma uphenyo lwenziwe kahle.
Umndeni kaMyeni usezinhlelweni zokubopha amaphoyisa abulale indodana yawo.
Ufe olwembiza umphakathi kungqongqa ihholo
UFE olwembiza umphakathi waKwaSwayimane ku-ward 11 ngaphansi kukaMasipala waseMshwathi kungqongqiswa ngomlilo ihholo lomphakathi elibuye lisetshenziswe njengehhovisi lekhansela nomtholampilo ongumahambanendlwana.Lesi sigameko esishiye amalungu omphakathi edidekile, kuthiwa senzeke ngoMgqibelo ebusuku.Ikhansela lakule ndawo, uNksz Londi Zondi, lithe lesi sehlo siwuhlukumeze kakhulu umphakathi kwazise kuphinde kwacekeleka phansi nempahla yokwakha amathoyilethi omphakathi ebigcinwe kulo leli hholo.“Abantu abenze lokhu bakhombise ukuba nonya oluyisimanga emphakathini ikakhulu njengoba sekuphazamiseke nohlelo lokwakhiwa kwamathoyilethi obelungakaphothulwa.
Ngaphandle kwalokho, kuphinde kwasha izinsiza engilekelela ngazo umphakathi njengekhansela, ngoba ihhovisi engisebenzela kulo likuleli hholo,” kusho uNksz Zondi.Uqinisekise ukuthi azikho izinxushunxushu noma imibhikisho ebisike yabakhona yomphakathi ukhala ngokunganeliseki.
Uveze ukuthi abenzi balokhu bebehlosile ngoba kutholakale amathayi ebeshiswa phakathi kulo ihholo nezitulo kuhlanganisiwe kwangqongqiswa ngomlilo.Ukhala ngomphakathi osele dengwane kusha lesi  sakhiwo athe besiwusizo kakhulu emphakathini kubanjelwa khona izinkonzo zamabandla ehlukene, kushadiswa kuphinde kubanjelwe kulo imihlangano yomphakathi.
Ugcizelele ukuthi belisiza kakhulu abagulayo njengoba bekusondezelwa kulo umtholampilo ukunikeza ngemishanguzo kulabo abaphila nezifo ezingamahlalakhona.Uveze ukuthi iziphathimandla zikamasipala zihlanganile nomphakathi emizameni yokuthola umkhondo ngokushiswa kwalesi sakhiwo sikahulumeni kodwa alikho nelilodwa ilungu lomphakathi eliveze ukuthi linolwazi.
Lokhu kubashiya bedunguza ebumnyameni ngalesi senzo kodwa banethemba lokuthi amaphoyisa azokwenza umsebenzi abambe abathintekayo ngokushesha.
Okhulumela amaphoyisa KwaZulu-Natal, uCaptain Nqobile Gwala, uthe kuvulwe icala lokucekela phansi esiteshini samaphoyisa e-Wartburg, amaphoyisa ayaphenya.
LuseKZN ubhubhane lweCovid-19 olubhubhisa e-India
UBHUBHANE lwesifo seCovid-19 oluhlasele e-India selufinyelele KwaZulu-Natal naseGauteng, njengoba kukhona abatholakale ukuthi bahaqekile.I-National Institute for Communicable Diseases (NICD) ikuqinisekisile ukuthi kutholakale abantu abane abaneCovid-19 edlange e-India, okuvela ukuthi bebevakashela kuleliya lizwe.
Ababili ngabaseGauteng, ababili kube ngabaKwaZulu-Natal okutholakale ukuthi banegciwane i-B.1.617.2.I-World Health Organisation (WHO) ithe iB.1.617.2 idlange kakhulu e-India.
Abagulayo bahlaliswe ngabodwana ngokulandela imigomo yeCovid-19 futhi kubhekwa abantu akade bexhumana nabo.I-NICD ibuye yathola abantu abaneCovid-19 yohlobo lweB.1.1.7, edlange e-Europe naseNorth America, kwabayisishiyagalombili eWestern Cape, ababili eGauteng noyedwa KwaZulu-Natal.USolwazi Adrian Puren onguMqondisi osabambile weNICD, uthe akubamangazi ukuthi lezi zinhlobo zeCovid-19 sezifikile kuleli, waqinisekisa ukuthi bazokwenza konke okusemandleni ukuqonda kabanzi ngazo.UDkt Michelle Groome oyiNhloko yophiko lwePublic Health Surveillance and Response kwiNICD, uthe basiqaphe ngeso lokhozi isimo futhi bazohlolwa bonke abaphuma kwamanye amazwe, ikakhulukazi abavela e-India.UNgqongqoshe wezeMpilo kuzwelonke uDkt Zweli Mkhize, ucele abantu ukuthi bangatatazeli ngoba izinhlobo ezintsha zeCovid-19 zingaqubuka ezweni ngisho abantu bengayanga kwamanye amazwe.
Ucele abantu ukuthi baqhubeke nokuzivikela kwiCovid-19 ngokugqoka izifonyo, bangayi ezindaweni ezinabantu abaningi, bawashe izandla futhi baqhelelane.Uthe ukuvalwa kwemingcele kufanele kuhambisane nocwaningo lwesayensi ukuze kuvikelwe nomnotho.
Uveze ukuthi uhulumeni uhlale elubheka ucwaningo futhi zizokwenziwa maduze izimemezelo ngodaba lwemingcele uma ikhabhinethi isixoxile.I-IFP ifuna ukuthi uhulumeni asheshise ukuvala imingcele eya e-India ukuze anqande ukubhebhetheka kwezinhlobo ezintsha zeCovid-19.
UMnuz Mkhuleko Hlengwa oyilungu le-IFP ePhalamende, uzwakalise ukukhathazeka ngokuthi uhlobo lwase-India lweCovid-19, selufikile kuleli yize kade becelile ukuthi kusheshe kuvalwe imingcele.“NgoLwesine ngamtshela uMengameli ngobungozi bokungavali imingcele yethu ne-India.
Wathi basaxoxisana nezinhlaka ezifanele.
Ngesikhathi besaxoxa iNingizimu Afrika isithole abantu abane abanohlobo lweCovid-19, equbuke e-India.
Siyazi sonke ukuthi iNingizimu Afrika ngeke ikwazi ukubhekana nezingqinamba ezilethwa wukushintshashintsha kweCovid-19 ngoba nohlelo lwethu lokugoma luyacothoza,” kusho uHlengwa.Uthe ingozi ibivele isisekhaya ngoba kunamatilosi awu-14 ahlaliswe wodwa kuyimanje bese kuba nezinhlobo ezihlukene zeCovid-19 okungeyakuleli, eyase-India netholakala e-Europe.
UHlengwa uthe bazoxoxisana nohulumeni ukuze athathe izinyathelo ezifanele ukuhlenga impilo yabantu bakuleli.
UZimdollar ubanjwe inkunzi eqeda ukusakaza
KUQHUME isililo intandokazi yomsakazi wohlelo lukamaskandi, iSigiya Ngengoma kuKhozi FM, uZimiphi “ Zimdollar” Biyela ibanjwa inkunzi, iphucwa izimpahla zayo iphuma emsakazweni izolo emini.Isigameko sokubanjwa inkunzi kwalo msakazi, kuthiwa senzeke eqeda ukusakaza eseyongena emotweni.
Umthombo opotshozele Isolezwe ngeSonto, uthe lo msakazi uhlwithwe yisigebengu isikhwama, maqede sadla phansi.
Ozibonele uthe umsakazi ukhale waze wabhuquza ngenxa yokuthi isikhwama besinezinto zakhe ezibalulekile.UTshatha Ngobe, ongumsakazi woKhozi uze wakhuluma ngalo lolu daba ohlelweni lwakhe emini izolo.
Ubekhuluma noThozama Ngwenya ongumdidiyeli weTop 20, ngokudunwa kwakhe imoto ngaseBerea Centre eThekwini.Uthe: “Thozama besisababaza indaba yakho ukuthi ubudunwe imoto ngaseBerea.
Nakhu sesizwa kuthiwa noZimdollar usebanjwe inkunzi lapha ngaphandle.
Okusho ukuthi umuntu sekumele aphathe isibhamu emsebenzini manje.
Bazokuthola abakufunayo ngoba sebesifaka umunwe esweni manje,” kusho uTshatha.UThozama abekhuluma naye wubedunwe imoto kodwa ngenhlanhla imoto yakhe wabuye wayithola.
Okhulumela amaphoyisa KwaZulu-Natal, uCaptain Nqobile Gwala, uthe kawukho umbiko abawutholile ngokubanjwa inkunzi kwalo msakazi.
Kugqame uqhekeko kwelikaZuma
KUPHINDE kwagqama uqhekeko emalungwini e-ANC abezokweseka owayengumengameli, uMnuz Jacob Zuma, eNkantolo eNkulu eMgungundlovu izolo.Uhlelo lokuzwakalisa ukweseka uZuma lucishe lwadungeka nje luqala ngesikhathi kuphazamiswa obephethe uhlelo, uNobhala we-ANC esifundazweni, uMnuz Mdumiseni Ntuli.Ube wukuthatha umbhobho uNtuli, obezama ukuchaza ukuthi izikhulumi zizolandelana kanjani, abebehambele umcimbi bavele bamemeza igama likaNobhala Jikelele we-ANC osamisiwe, uMnuz Ace Magashule, okwenze uNtuli angabe esazwakala abekusho.Kusize ukungenela komakadebona baleli qembu, boMkhonto weSizwe Miltary Veterans Association, okuyibona abakhuze abebebanga umsindo.Ngesonto eledlule uNtuli nosihlalo we-ANC esifundazweni, uMnuz Sihle Zikalala, bahhewulwa kabuhlungu ngabantu ababehambele icala.Ukuhhewulwa kwabo kwaze kwaholela ekutheni uZuma akhuze ngesikhathi esethula inkulumo yokuzibongela ekugcineni.
Izolo bebephume ngezinkani abalandeli bakaZuma ukuzomesekela.Phakathi kwabebezomeseka kubalwa amalungu esigungu esiphezulu se-ANC kuzwelonke nasesifundazweni, amakhosi nabamabandla ahlukene.Ekhuluma nabalandeli bakhe uZuma, uthe umsulwa kuwo wonke amacala abekwa wona.“Lingibuzile ijaji ukuthi ngiyawaphika noma ngiyawavuma yini la macala.
Ngathi ngiyawaphika wonke ngoba vele angiwazi.
Hlezi ngizwa kuthiwa ngiyisiboshwa, kodwa kangazi ukuthi ngenzeni.
UZuma uthe abakufunayo wukuba kushenxe umshushusi omkhulu wecala, u-Advocate Billy Downer, amsola ngokuchema.UZuma uthe uDowner nabaphenyi becala kabaziphathanga ngendlela efanele yokuziphatha kwabashushisi nabaphenyi bamacala.“Babekhokhoba ebusuku beyohleba nezinhloli zaseMelika, bephana izipho zikaKhisimusi ngegama lami.
Konke lokho kungukwephula umthetho.”UZuma uthe akakungabazi ukuthi leli cala lizophela maduze njengoba vele  kalikho.“Angikungabazi ukuthi uyothi uphela lo nyaka necala liyobe liphelile.”Uthe izinkulumo zocingo eziqoshiwe, zikuveza ngokusobala ukuthi wayeboshelwa amanqina enyathi, kusukela ekuqaleni.“Ngo-2005 kwase kukhona abase bevele bekhuluma ukuthi ngubani ozokuba yisekela-mengameli ngoba mina ngizosuswa.
Nangempela ngasuswa ngawo u-2005.”“Abantu engangibethemba nabo babengihleba, abanye bengibiza ngomfana woMzulu, abanye bengibiza ngesilima.
Ezingcingweni kukhona nababebuza ukuthi sishayelwa nini isipikili sokugcina ukuze ngife.”UZuma ngaphambi kokuba akhulume ubize indodana yakhe uDuduzani, ukuba ibingelele.
Esephetha ukhuze isiqubulo esithi: Niyabesaba na, hhayi asibesabi, siyabafuna1
Ugwetshwe udilikajele odlwengule ingane
INKANTOLO yeMantshi eMnambithi imgwebe udilikajele umsolwa otholwe enecala lokudlwengula ingane eneminyaka eyisishiyagalolunye.U-Atiso Stenly Mofokeng (30), kuthiwa wabiza  umgilwa ngo-Agasti 2020, e-Elandslaagte, ezenza umuntu ofuna ukumthuma ugwayi esitolo.
Umsolwa kubikwa ukuthi wabamba umgilwa ngenkani,  wamkhumula izimpahla ayezigqokile wamdlwengula.Ngenkathi enza lokhu, kubikwa ukuthi wayembambe umlomo ngoba emvimba ukuthi angamemezi.Ngemuva kokugila ingane, kubikwa ukuthi wayitshela ukuthi ayigqoke.Umgilwa kubikwa ukuthi wafika kubo watshela ugogo wakhe okumehlele.Okhulumela iNational Prosecuting Authority KwaZulu-Natal  uNkk Natasha Kara, uthe umsolwa wakhonjwa ngumgilwa ngaphambi kokuthi avalelwe ngamaphoyisa esitokisini.“UMofokeng oqale waliphika icala enkantolo, kubikwa ukuthi kwagcina ngokuthi alivume ngenkathi seliqulwa.
Akekho owabhadama umsolwa endaweni yesigameko ngokwesitatimende esathulwa enkantolo kodwa kunomfundi wesikole sasendaweni, owaqinisekisa ukuthi wambona ephuma esigangeni nomgilwa,” kubeka uNkk Kara.Isitatimende esethulwe ngumshushisi  uNkk Ashina Devi Singh,  siveza ukuthi umgilwa  bese ehlezi ehlalele ovalweni ngemuva kwesehlo.Ugogo wakhe oneminyaka engu-73, kubikwa ukuthi nguye obesehlezi emphelezela njalo ekuseni  uma eya esikoleni.Kubikwa ukuthi isimo sikanina kamgilwa , sigcine sintekenteke ngenxa yalesi sigameko, esenzeka esanda kushonelwa ngumyeni wakhe.Kubikwa ukuthi kugcine ngokuthi ashiye kulesi sifundazwe njengoba esezinze eGoli nomgilwa osefunda khona.Umshushisi uphinde wazisa inkantolo ukuthi umsolwa uthinteka nasecaleni lokugqekeza nelokushaya.UMqondisi wabaShushisi KwaZulu- Natal u-Advocate Elaine Zungu , uthe sikhulu isikhalo emphakathini ngamacala athinta ukuhlukunyezwa kwezingane.“Yize uMbuso ubungenayo imiphumela yolibofuzo, ubufakazi obuqanda ikhanda bofakazi yibo obuqinisekise isenzo sikamsolwa.
Sinxusa amalungu omphakathi ukuthi ahlezi eqaphile ngaso sonke isikhathi,” kubeka u-Advocate Zungu.
Ubengazi umfelokazi ohlabane ngoR56 million weLotto
UBONGA umyeni ongasekho emhlabeni umfelokazi waKwaZulu-Natal ohlabane ngesamba sikaR56 million weLotto ebese kuphele iminyaka eyizama kodwa lutho inhlanhla.
Owesifazane osekuphele unyaka ashonelwa ngumyeni, uhlabane ngoR56 million emuva kokuthi edlale ngo-R7.50 kuphela eMeerensee Dried Fruits And Nuts, eRichards Bay.
AbeThuba bathi umfelokazi oseyinikiwe imali, wayedlale iPowerBall Jackpot kaR112 million yangoMeyi 4 kanti uzohlala, wangabe esazibheka izinombolo eziwinile.
"Bengilokhu ngidlala izinombolo ezifanayo selokhu kwaqala iPowerBall eNingizimu Afrika.
Bengingazi ukuthi ngiwinile kwaze kuba ngibona udaba obelushicilelwe ephephandabeni lomphakathi, kuthiwa kufuneka owine uR56 million wePowerBall.
Yingaleso sikhathi engibheke khona ithikithi lami.
Ngathuka ngibona ukuthi ngiwinile nokuwusuku olufanayo nokwashona ngalo umyeni wami nyakenye,"kusho umfelokazi.Ephetha umfelokazi uthe ziningi izinto asezihlelele le mali, ezingezogcina ngokusiza yena kuphela kodwa zizothuthukisa nempilo yomndeni wakhe.
"Sengivele ngibusiswe ngayo yonke into engiyidingayo.
Ngizosebenzisa lo mhlomulo ngithengele indodana yami nonkosikazi wayo umuzi nemoto.
Enye ngizoyisebenzisa ukunakekela umama wami, ngisize nomngani wami onenkinga yemali njengamanje, bese ngiyilondoloza enye imali,"kusho umfelokazi.Isikhulu esiphezulu seThuba, uCharmaine Mabuza, sithe bayamhalalisela kakhulu owesifazane ngokuhlabana ngalesi samba semali.
Uveze nokuthi abantu abahlabana kwiPowerBall basuke beqhamuka ezindaweni eziningi ezahlukene eNingizimu Afrika kanjalo nangaphansi kwezimo ezingefani.
Lokhu uthe kuyinhloso yabo ukuthi iLotto ikwazi ukudlalwa kalula yibona bonke abantu, okuyinto abayibona yenzeka kusukela ngo-2015 bethola ilayisensi yokusabalala kuzwelonke.
Uphethe ngokuthi welulekiwe  owesifazane ohlabanile njengoba kwenziwa kusukela kubantu abahlabane ngoR50 000 kuya phezulu.
Kuxoshwe nemeya i-IFP ixosha amakhansela
I-IFP isikhombe indlela amakhansela amahlanu akuMasipala waseMthonjaneni eMelmoth.Okhulumela leli qembu, uMnuz Mkhuleko Hlengwa, uthe bekuhlangane umkhandlu kazwelonke waleli qembu izolo, kwathi ngaphansi kwesigaba u-11.10 somthethosisekelo we-IFP kwanqunywa ukuba kuxoshwe eqenjini lawa makhansela.
Uthe la makhansela ngoMnuz Sibonginkosi Biyela, obeyimeya, u-Eric Masikane, uTholinhlanhla Ngema, uZipho Ndlovu noNhlonipho Buthelezi.“Laba batholwe benecala lokungaziphathi ngendlela okumele baziphathe ngayo, balandele umthethosisekelo weqembu.
Bebedelela nemiyalelo yeqembu,” kusho uHlengwa.
Uthe laba abasewona amakhansela e-IFP futhi bawazisile umasipala ngalokhu.
Uthe maduzane bazokhipha isimemezelo mayelana nokuvalwa kwesikhala semeya.
IPosi nezinhlelo zokuvala izikhungo zalo
ISOUTH African Post Office ithi phansi amaphaphu, akukho muntu  ozolahlekelwa njengoba ihlela ukuvala izikhungo zayo ezingu-130 ezweni lonke.Esinye sezizathu zokuvalwa kwalezi zikhungo wukungenzi inzuzo eyanele nokusondelana eduze kwezinye zazo.KwaZulu-Natal kulindeleke ukuthi kuvalwe izikhungo eziyisishiyagalolunye zePosi, bese zihlanganiswa nezinye.
Iningi lezikhungo ezizovalwa zisezindaweni ezisemadolobheni.Lapha kubalwa iWinkelspruit ezohlanganiswa neManzimtoti, iWandsbeck efakwa ngaphansi kwaseWestville, Umdoni uhlanganiswe neScottburgh, Emphiti ube yinto eyodwa nePietermaritzburg, iDorpspruit ihlanganiswe neMayor’s Walk, iBalgowan ihlanganiswe neHowick, iFilidi ihlanganise neVryheid, iFerrax ingene ngaphansi kweNewcastle bese iBellair ihlanganiswe neRossburgh.Okhulumela iPosi KwaZulu-Natal, uNksz Nobuhle Njapha, uthe abasebenzi nemishini bazothunyelwa emagatsheni amakhulu ePosi bayosebenza khona.Esitatimendeni uthe umvalelandlini odalwe wukubheduka kweCovid-19 phambilini uholele ekutheni kumiswe ukusebenza kwePosi okwakugcina ngokuthi kuholelwe khona izimpesheni kuphela.Lokhu uthe kubalahlekisele ngemali kodwa sebeyavuka bama ngezinyawo manje.“Sinezingxoxo nabanikazi bezindawo esizisebenzisayo, osekuholele ekutheni kuvulwe amagatsha ethu angu-27 abekade evaliwe isikhashana.
Ziyaqhubeka lezi zingxoxo ukuze kuvulwe amanye avaliwe,” kusho uNksz Njapha.Uthe basophe ukusebenza ngokubambisana nosomabhizinisi nemiphakathi, ngenhloso yokuphucula izikhungo zabo nendlela ezenza ngayo umsebenzi.UNksz Njapha uthe njengamanje basebenza kanzima ePosini bathumela amaphasela kubanikazi bawo njengoba kuke kwaba nokubambazeleka phambilini.
IPosi lihambisa amaphasela alinganiselwa esigidini ngosuku.
Usashaqekile owesifazane osinde ehlaselwa ’yiSikebhe’
USASHAQEKILE owesifazane wakwaNqokotho KwaNongoma, osinde kukubi ehlaselwa yiqembu leSkebhe sasendaweni, okuthiwa simshaqe kubo engazelele.UNksz Simphiwe Khumalo ( 28 ), uthi namanje usathuthumela uma ecabanga isihluku ahlangabezane naso ngoMgqibelo odlule ngenkathi kugasela abantu abebehamba ngezimoto ezimbili namaveni amabili kubo ngabo-7 ekuseni.Uthe bebelele ngenkathi kugasela abantu abahlanu, okubalwa kubo nabesifazane ababili.
Kuthiwa baqale benza sengathi bafuna ukuthenga imikhiqizo yeHerbal Life, njengoba eziphilisa ngokudayisa.
Ithimba labantu abangu-11,  kuthiwa limthathe ngoshova uNksz Khumalo, lamfaka kwenye yezimoto ebelihamba ngazo.Umzala kamgilwa obesola ukuthi kabezile kahle laba bantu, kuthiwa ulande iqembu labangani bakhe, elivimbe izimoto ngokusizwa ngamalungu omphakathi.
Kuthiwa abasolwa babaleke nomgilwa (uNksz Khumalo)  belubangise ehlathini elisendaweni, eMona.“Umqondo wami wubusudidekile ngenkathi kuxabana amalungu omphakathi nabantu abebengithumba,” kuchaza owesifazane.Eqhuba, uthe uzamile ukubuza kumlisa obeshayela imoto abekuyo kodwa wahluleka ukuthola ukuthi wenzeni njengoba emtshele ukuthi yena uqashelwe ukuba ngumshayeli kuphela.“Ukube kaliqhamukanga iphoyisa ehlathini mhlawumbe ngabe kukhulunywa okunye ngami namhlanje.
Okungikhathazayo wukuthi namanje angazi ukuthi yini eholele ekutheni ngihlukunyezwe ngaleya ndlela.
Ngizizwa ngingasaphephile nhlobo,” kubeka uNksz Khumalo.Okhulumela amaphoyisa KwaZulu-Natal, uCaptain Nqobile Gwala, usiqinisekisile isigameko sokuthunjwa kowesifazane kule ndawo.“Kuvulwe icala lokuthumba nelokuzama ukubulala esiteshini saKwaNongoma.
Abasolwa abangu-11 abathinteka kuleli cala bavele kafushane eNkantolo yeMantshi kule ndawo ngoMsombuluko.
Bonke abasolwa  basagcinwe esitokisini ngenxa yophenyo olusaqhutshwa ngamaphoyisa,” kubeka uGwala.Ethintwa usihlalo weSklebhe esifundazweni, uMnuz Tallman Zuma, uthe bebengakezwa lutho mayelana nokwenzekile.
“Zonke izinhlangano ezisebenza ngaphansi kweKZNCCPA elwa nobugebengu, ziyaye zixhumane nezinduna, amakhansela kanjalo namaphoyisa.
Asizithatheli izinqumo ngaphandle kokuxhumana nobuholi bendawo nabomthetho.
Ngakho- ke kuyiphutha okwenziwe yilabo bantu,” kusho uZuma.
Uphethe ngokuthi uzolulandelela udaba ukuze athole kabanzi ngokwekenzekile.
Izinyunyana zifuna othisha bagonyelwe iCovid-19
NJENGOBA uMnyango weMfundo eyiSisekelo uphakamise ukuthi bonke abafundi basemabangeni aphansi babuyele ezikoleni, uma kuvulwa izikole ngoJulayi 26, izinyunyana zothisha zithi kumele othisha babe sebegonyiwe.Okwamanje uhlelo lokugoma kuleli lusagxile kubantu abadala abaneminyaka engu-60 kuya phezulu, kanjalo nabasebenzi bezempilo.UNobhala jikelele weSadtu, uMnuz Mugwena Maluleke, uthe babethenjiswe ukuthi bazogonywa ngasekupheleni kuka-Ephreli kodwa kwaba nokubambezeleka.Uthe bachazelwa kodwa abasizwanga isizathu esenza ukuthi kube nokubambezeleka ekutheni bagonywe.“Sifuna othisha bagonywe.
Kasazi ukuthi yini le engaka ebambile ekubeni  ngabe sebegomile othisha.
Uma kuwukuthi kunezinkinga zokuthi kutholakale imigomo eyanele, kumele saziswe,” kusho uMaluleke.Uthe bafuna ukuthi othisha bagonywe ngoba kukhona izikole lapho kutholakale khona iCovid-19, ezinye zazo zize zavalwa.“Siyazi ngeke siqhudelane nabasebenzi bezempilo, kodwa besilindele ukuthi uma kuphela ukugonywa kwabo kuzobe sekulandela othisha.
Siyabagqugquzela othisha ukuthi baye kogoma uma sekufike isikhathi sabo,” kusho uMaluleke.UMnuz Sibusiso Malinga, ibamba likamengameli weNatu, uthe kumele ngabe sebegomiwe othisha.Uthe kababaphoqi ukuthi babagome kodwa kungaba kuhle bagome ukuze bazisindise.“Bekufanele silandele, kasisho ukuthi sithi kakugcinwe ngabantu abadala noma kasinendaba nabo kodwa othisha basengcupheni.
Kumele othisha bagonywe ngokushesha.”Abaholi balezi zinyunyana basho lokhu nje izinyunyana zenza ucwaningo ngokuhlanganyela kumalungu azo, zibuza ukuthi azogoma yini, bahlala kuziphi izifunda, bafundisa kuziphi izikole nokuthi baneminyaka emingaki yokuzalwa.
Lokhu zikwenzela ukubona ukuthi bangaki abazimisele ngokugoma.
Kuthunyelwe amasosha eGauteng
KUTHUNYELWE amasosha ukuthi ayosiza abasebenzi bezempilo ababhekene nengcindezi njengoba izibalo zabahaqwa yoCovid-19 zinyuke kakhulu eGauteng.Izolo inhloko yophiko lwamasosha abhekele ezempilo  uBrigadier General Zuziwe Maso, uthe kuthunyelwe ithimba lamasosha angu-60  kulesi sifundazwe ukuze azokwengeza kubasebenzi bezempilo abanegcindezi yomsebenzi ngenxa yokwanda kweziguli ezilaliswe ezibhedlela.Uthe kuleli thimba kukhona odokotela, onesi, abezimo eziphuthumayo abazokwengeza kulabo abakhona esifundazweni.UNdunankulu walesi sifundazwe uMnuz David Makhura  obekhuluma ngesikhathi emukela amasosha, uthe iGauteng yenza u70%  wezibalo zabahaqwe yileli gciwane kuzwelonke ezikhishwa zonke izinsuku."
Asisekho isifunda esingcono kunesinye  eGauteng zonke zinabantu abaningi abahaqekayo usuku nosuku.
Sisha nendlu eGauteng, njengamanje sesisidlulile isibalo sabantu esiphezulu abahaqeka  ngesiwombe sesibili sokuhlasela kwaleli gciwane.
Okwamanje asikafiki lapho izibalo sezimi ndawonye zisalokhu zikhula.
Noma kungenzeka ukuthi izibalo zabahaqekayo zehle kusazothatha isikhathi ukuthi kwehle izibalo zabasezibhedlela.
Ayikho indawo ephephile ngisho nangaphakathi endlini akusaphephile abantu abafake izifonyo,"  kusho yena.Uthe okuphoxayo ukuthi kusenabantu abangayishayimkhuba imithetho ebekiwe yokunqanda ukusabalala kwaleli gciwane basaqhubeka nokungazifaki izifonyo, bagcwele ezindaweni zezokuzithokozisa.
Benza sengathi akukho okonakele.Uqhube wathi  okwamanje basabonisana nesigungu songqongqoshe ababhekele iCorona kuleli, iNational Coronavirus Command Council (NCC),   mayelana nokuthi ngeke yini isifundazwe saseGauteng sinyuselwe esigabeni esiphezulu sokuvalwa kwezwe ukuze kulawulwe ukusabalala kwaleli gciwane.Uthe  zonke izikhungo zezempilo kungaba ezizimele noma ezikahulumeni zinengcindezi efanayo."
Imibhede esinayo asikho isiqiniseko sokuthi ngakusasa izobe isekhona ngoba isibalo sikhula nsuku zonke.
Njengamanje sinabahlengikazi abangu-5000 abengeziwe esibalweni esinaso kanye namasosha.
Amasosha ayasisiza kodwa asikwazi ukuthi silokhu sibuyela kuNgqongqoshe  siyocela amanye ngoba nawo abhekene nomsebenzi wokunakekela ozakwabo nabo abahaqwe yilo leli gciwane," kusho yena.Izibalo zakamuva zikhomba ukuthi bangu-13 155 abantu abasha abahaqwe yicovid-19 kuleli, kubo u70% abantu baseGauteng.
Ezabashone emahoreni angu-24 zikhomba ukuthi bangu- 112 ababulelwe izifo ezihlobene neCovid-19.
Inkulumo eqoshiwe ngamaqhinga okuvimba ukugcotshwa kweSilo
KUBUKEKA sengathi akakaliphonsi ithawula ekuphonseleni inselelo ukuqokwa kweSilo uMisuzulu kaZwelithini, uMntwana uThokozani Zulu.Kuputshuke inkulumo eqoshiwe, okusolwa ukuthi yenziwe nguMntwana uThokozani, lapho edingida amaqhinga okuphonsela inselelo ukuqokwa kweSilo.Kule nkulumo ethunyelelwe Isolezwe lo wesilisa okusolwa ukuthi uMntwana uThokozani, uzwakala enxenxa abantwana basendlunkulu abangahambisani nokuqokwa kweSilo, ukuba bangapheli umoya.Lo wesilisa uzwakala enxenxa bonke labo abahambisana nabo ukuba baphelele lapho bekufihlwa khona uMntwana uSiphiwe Delange eMtubatuba ngempelasonto, ukuze bazodingida ngezinhlelo zabo zokuphonsela inselelo ukuqokwa kweSilo.Kule nkulumo, owesilisa uzwakala ezishaya isifuba ngencwadi yokuphonsela inselelo ukuqokwa kweSilo athi uyayibhala.
Uzwakala ezethemba njengoba esola nokuthi undunankulu kaZulu, Inkosi Mangosuthu Buthelezi, usedidikeli ukuthi uzokulwisa kanjani ukuphonselwa inselelo ukuqokwa kweSilo.Kuphinde kuvele ukuthi abantwana abangahambisani nokuqokwa kweSilo, banezinhlelo zokufaka udaba enkantolo kepha bakhethe ukuqala ngokubhala incwadi kuqala njengoba besahlanganisa imali yokuya enkantolo.“Sengiyayiqeda (incwadi) wena weNdlovu.
Ngeke sisishiye isikhathi Ndabezitha ngoba ziyime emthumeni.
Yingakho noMntwana wakwaPhindangene esethule, ngoba ziyime emthumeni.
Ngokucabanga kwami Ndaba iqhinga lethu singalishintsha singayi enkantolo ngoba izimali asikabi nazo, sibhale le ncwadi,” kusho lo wesilisa.Ethintwa Isolezwe, uMntwana uThokozani unqabile ukuphawula.
Uyalele iphephandaba ukuba yonke imibuzo elifisa ukuyibuza, liyibuze kumuntu oliputshuzele le nkulumo eqoshiwe.“Ngeke mina ngiphendule ngezinkulumo ezithunyelwe imithombo efihliwe.
Anginankinga ukubhekana nanoma ngubani, kepha ngeke ngiphendulane nabantu abazifihlayo.”UMntwana uThokozani uqale ukuba sematheni ngesikhathi kusuka isiphithiphithi emhlanganweni okwafundwa kuwo incwadi yefa  eyashiywa iNdlovukazi Shiyiwe Mantfombi Dlamini Zulu, ephakamisa igama lozongena esihlalweni sobukhosi.Lesi siphithiphithi sasuka emuva kokuba uMntwana uThokozani esukume wacela ukubuza, kanti lesi siphithiphithi saholela ekutheni iSilo siphume ngesamagundwane.NgeSonto uMntwana uThokozani uphinde wenza isithembiso sokuthi usazogeqa amagula ngalesi sigameko, uma sekufike isikhathi.
Umbango wesihlalo sobukhosi ukhombise ukushisa ngesonto eledlule njengoba abantwana bakwaKhethomthandayo, uMntwana uNtandoyenkosi noMntwana uNtombizosuthu, bephindele enkantolo ephakeme eMgungundlovu, lapho bebefuna ukuthola isivimbelo sesikhashana esizomisa ukugcotshwa ngokusemthethweni kweSilo.Kulesi sicelo sebesekwa ngelinye lamazinyane kaMdlokombane, uMntwana uNhlanganiso Zulu, waKwaDlamahlahla.
Ngesonto eledlule uMntwana uNhlanganiso ufake incwadi efungelwe enkantolo lapho ephonsela inselelo ukuqokwa kweSilo.Emaphepheni okuphendula, uButhelezi uthe akekho ofanelwe yilesi sihlalo ngaphandle kweSilo esisanda kuqokwa.
UButhelezi uthe iSilo sakhethwa ngokulandelwa kwamasiko nemithetho elawulwa ukuqokwa kwamakhosi.Inkantolo yaluhlehlisela usuku olungaziwa lolu daba, yanikeza zonke izinhlangothi ezithintekayo umnqamulajuqu wangoJuni 18, ukuba zifake amaphepha okuphendula.
Lisenkingeni iphoyisa elishaye isidudla esiteshini
KUSE ngokunye ephoyiseni laseMnambithi selivulelwa icala lokushayela budedengu kade liklwebha isidudla ngaphandle kwesiteshi, lishayelwa ihlombe, kukhala namakhwela nomkikizo.Lo mlisa ugaxele kabili ngoba amaphoyisa avule icala lobugebengu ekubeni nangaphakathi emsebenzini angase abhekane necala njengoba kuthiwa kunophenyo.Iphoyisa ebelingekho emsebenzini, kuthiwa lishaye imoto yalo iVW Polo laya phambi kwesiteshi, lafika laqala layivuthela iphenduphenduka ngesikhulu isivinini.Imoto le inezinombolo zaseMnambithi ngaphambili, ngemuva kayinalo ipleti lezinombolo.
Igama lephoyisa lisagodliwe ngoba belingakaboshwa futhi belingakaveli nasenkantolo kodwa isigameko senzeke emgwaqweni uKing esiteshini eMnambithi.
I-video iveza konke lokhu, kuzwakala nabamhlohlayo umshayeli, kubuye kuvele nesakhiwo sesiteshi samaphoyisa nezimoto zawo.
Ngesikhathi iphoyisa lenza lokhu kuphazamiseke nezinye izimoto ngoba bezingeke zikwazi ukudlula esimeni esinjalo.
Ngesikhathi umshayeli enza lokhu wubebukeka engazi nanyaka nje, ekhiphe isandla esisodwa ngaphandle, kuvela nezimoto sezimile abasashayeli kungathi bayesaba ukwedlula.
Abaningi ababone i-video bebebuza ukuthi amanye amaphoyisa akhona athule athini, kawamnqandi ngani uzakwabo ngoba angaze alimaze abanye abantu, abangahlangene nomdlalo wakhe.
Babodwa abebesola ukuthi umuntu womthetho weqiwe ngamambawu, bazwakala bebuzana ukuthi kwenzenjani besho nokuthi uzibizela ukuboshwa.
Okhulumela amaphoyisa KwaZulu-Natal, uKapteni Nqobile Gwala, uthe likhona icala elivulelwe lo mlisa.
“Kuvulwe icala lokushayela budedengu esiteshini samaphoyisa eMnambithi, emuva kwezinsolo zokuthi iphoyisa ebelingekho emsebenzini belihlohloloza imoto emgwaqweni uKing.
Lukhona nophenyo lwangaphakathi oluqhubekayo.
Namaphoyisa ayaqhubeka necala lawo,’’ kusho uKapteni Gwala.
Kuvele ukuthi uma icala lihlaziywa kahle empeleni mathathu amacala abhekene nawo umsolwa.
Bafuna kubuyiswe imeya exoshiwe namakhansela
IBIJAMELENE phakathi kwamaphoyisa nezakhamuzi zaseMelmoth ezivale imigwaqo izolo zifuna kubuyiswe imeya namakhansela asanda kuxoshwa yi-IFP kuMasipala waseMthonjaneni.Ngenyanga eyedlule i-IFP yakhomba indlela imeya yalo mkhandlu, uMnuz Sibonginkosi Biyela, iketango lobumeya lase ligaxwa kuMnuz Mbangiseni Biyela.Leli qembu laphinde laxosha amakhansela amane, uMnuz Eric Masikane, uTholinhlanhla Ngema, uZipho Ndlovu noNhlonipho Buthelezi.Bonke laba baxoshwa emva kokuthi betholakale benecala lokuphula umthetho wokuziphatha kwamalungu eqembu.Izolo izakhamuzi zivuke umbhejazane zathi zifuna la makhansela abuyiswe.Laba bhikishi bathe i-IFP ayinalo ilungelo lokuxosha la makhansela ngoba akusiyo i-IFP eyawavotela kepha umphakathi owawabeka.Ababhikishi basabise ngokuqhubeka nombhikisho kuze kube kubuyiselwa laba abaxoshwe ezikhundleni zabo.Izolo bebevale imigwaqo emikhulu, u-R66 no-R68, exhumanisa le ndawo namadolobha afana neMpangeni, Showe neVryheid.Nakuba amaphoyisa esebenzise izinhlamvu zenjoloba  nesisi esikhalisa unyembezi ukuzama ukuhlakaza ababhikishi kepha kuze kwashona ilanga isajamelene.Okhulumela amaphoyisa KwaZulu-Natal, uCaptain Nqobile Gwala, ukuqinisekisile izolo ntambama ukuthi imigwaqo ibisavaliwe.“Amaphoyisa asiqaphile isimo, ayazama ukubuyisa uzinzo,” kusho uCapt Gwala.Okhulumela i-IFP, uMnuz Mkhuleko Hlengwa, uwugxekile lo mbhikisho, wathi ukucekelwa kwempahla angeke kubasize ngalutho ababhikishi.Uthe okuxakayo ukuthi kubona bonke laba abaxoshiwe, akekho noyedwa ophonsele inselelo isinqumo sokubaxosha.“Umthethosisekelo weqembu unika noma ngabe ubani ilungelo lokudlulisa isinqumo uma engenelisekile.
Akekho noyedwa kubona okwenzile lokho,’’ usho kanje.UHlengwa uthe okunye okumangazayo ukuthi kungani ababhikishi bengahambisi izikhalazo zabo emahhovisi e-IFP uma kuwukuthi abanelisekile ngesinqumo se-IFP.“Kungani bekhethe ukuvala imigwaqo lapho kungekho khona amahhovisi e-IFP?
Uma ngempela kuwukuthi bayayazi into abayenzayo, abaphume emgwaqweni ngoba ngeke sikwazi ukubaphendula uma besemgwaqweni.“Le nto abayenzayo iwukuphula umthetho futhi ayibalekeleli nakancane kule nto abayifunayo.
Sinxusa amaphoyisa ukuba enze umsebenzi wawo ngoba ayilungile le nto eyenzekayo,” kuphetha uHlengwa.
Kuntwela ezansi ngokubuyisana kwabasendlunkulu
KUNENHLANSI yethemba ngokubumbana kwabaseNdlunkulu kaZulu ababanga ubukhosi obushiywe yiSilo uZwelithini kaBhekuzulu okhothame ngasekuqaleni konyaka.ISilo uMisizulu kaZwelithini kade sinomhlangano noMntwana uNombuso wasesigodlweni KwaKhethomthandayo, okuyindlu efake udaba enkantolo.IMbube ekhotheme yalandelwa yiNdlovukazi uMantfombi MaDlamini Zulu wesigodlo saKwaKhangelamankene obeyibamba bukhosi.
INdlovukazi ekhotheme yiyona ezala iSilo esihleli esihlalweni manje futhi yiyona  okuthiwa yashiya ibhale igama laso encwadini yamafa eyafundwa bukhoma kwabezindaba.Isolezwe ngeSonto linesitatimende seSilo siqinisekisa ngomhlangano esibe nawo noMntwana uNombuso, kukhona nezithombe ezisabalele behleli ndawonye etafuleni.
Isitatimende sivuma ukuthi kuxoxwa ngodaba lobumbano.“NgoLwesine ngoJuni 25 iSilo uMisuzulu kaZwelithini sihlangane nodadewabo uNombuso.
Inhloso yomhlangano wabo bekuwukuxoxa ukuthi kungenziwa kanjani ukuze kubanjiswane, kusetshenziswane phakathi kwawo wonke amazinyane eSilo,’’ kusho isitatimende esithunyelwe nguMntwana uThulani Zulu okhulumela iSilo.
Imizamo yokuthola uMntwana uNombuso kayiphumelelanga ngoba ucingo lwakhe belungabanjwa, kwangabuya ngisho impendulo yomyalezo awuthunyelwe ebuzwa ngomhlangano.Akucaci noma icala elisenkantolo lizohoxiswa yini emuva komhlangano kodwa amahemuhemu athi lingase likhishwe enkantolo maduze.
Umhlangano uba khona nje, uke wabhuntsha okokuqala kwaze kwasolwa uNdunankulu kaZulu uMangosuthu Buthelezi ngokutshela iSilo ukuthi singavumi ukuhlangana nodadewabo uMntwana Nombuso.Udaba olubangwayo endlunkulu wukuthi ngubani ofanelwe wukuthatha isihlalo seSilo.
Kusanda kuqubuka umsindo ngesikhathi kukhunyulwa inzilo, kugezwa nondlunkulu beSilo, kubangwa yona indaba yesihlalo seSilo.
ISilo uMisuzulu sike savela emithonjeni yabezindaba silokhu sishumayela indaba yobumbano endlunkulu.
UZikalala nesivumelwano esizosiza osomabhizinisi
UNDUNANKULU waKwaZulu-Natal uMnuz Sihle Zikalala, usayine isivumelwano sokusebenzisana nebhange i-African Export-Import Bank (Afreximbank), ngenhloso yokuqinisa ubudlelwane bokuhwebelana kwesifundazwe nezwekazi i-Afrika.Lesi sivumelwano sisayinwe nguZikalala izolo ekuseni eThekwini, bexhumana ngezobuchwephese nomengameli webhange uSolwazi Benedict Orama.UZikalala uthe bathathe igxathu elibalulekile lokuqinisa ubudlelwane nebhange eligxile ekuthuthukisweni kokuhwebelana kwamazwe ase-Afrika.
Wathi ibhange likhangisa imikhiqizo, lifake imali ezintweni ezihambisana nokukhiqiza e-Afrika, ngenhloso yokuhwebelana namazwe akuleli zwekazi.“Kunezinhlelo zentuthuko leli bhange elihlela ukuzixhasa ezifana neNyanza Titanium esiqalile ukwakhiwa endaweni yezimboni eRichards Bay.
Balekelela nohlelo lokuthuthukiswa koThukela Resort engeyezokuvakasha esifundazweni,” kusho uZikalala.Uthe zikhona nezinye izinhlelo zokuxhasa izimboni ezikhiqizayo.
Ugcizelele ukuthi ibhange lizosebenzisana nezikhungo zikahulumeni njengeKZN Growth Fund, Ithala, Dube Trade Port neTrade and Investment esifundazweni.“Lesi sivumelwano sizokwenza osomabhizinisi besifundazwe bakwazi ukuboleka imali uma beyidinga futhi kube lula ukusabalalisa imikhiqizo yabo e-Afrika.
Ibhange lizoba yingxenye yemibukiso yamabhizinisi nemikhiqizo esingathwa yisifundazwe,” kuchaza uZikalala.Udalule nokuthi konke bakwenza belandela imigomo ye-African Union, eyenza kuvuleleke ukuhwebelana kwamazwe aleli zwekazi.UZikalala uthe uma osomabhizinisi abasathuthuka befuna uxhaso lwesamba semali ebhange Ithala  nakwiGrowth Fund kodwa bengalutholi, uhulumeni uzobaxhumanisa ne-Afreximbank.U-Orama uncome lobu budlelwano abangene kubona nohulumeni wesifundazwe wathi kuyingqophamlando futhi kuzohlomula izinhlangothi zombili.
Leli bhange lisungulwe ngo-1993, kanti ekomkhulu lalo kuseCairo okuyinhlokodolobha yezwe i-Egypt.
Injabulo benikezwa izindlu eNquthu
IMINDENI emibili yaseNquthu, ibonga ayiphezi kosomabhizinisi nomasipala wendawo ngemuva kokuthi benikezwe izindlu zomxhaso.Izindlu zinikezwe umndeni wakwaMabaso esigodini saseKhuphe, nowakwaXimba esigodini saseNgedla.
Le mindeni ithole izindlu ezinamagumbi amane okulala, ikhishi nendlu yokugezela.UNksz Hloniphile Mabaso (36), ohlala namalungu omndeni wakhe awu-10, uthe impilo yaba nzima kubona ngemuva kokushona kukagogo wabo.“Besihlala nogogo, nokuyilapho sikhethwe khona ukuthi sakhelwe umuzi ukuze sibe seduzane naye singamshiyi.
Bekunzima ukuhlala sisonke kulezi zindlu ebezikhona ngoba bezincane, thina sibaningi.
Impilo yethu izoshintsha njengoba bekuyizindlu zodaka, manje sithole indlu enhle enefenisha phakathi,“ kuchaza uNksz Mabaso.Uveze ukuthi empilweni yakhe wayengacabangi ukuthi uyoke abuke iDStv kodwa lo muzi ufike nayo.UNkk Sebenzile Ximba, uveze ukuthi yize bebathathu emndenini kodwa bebehlala kanzima ezindlini zodaka.Wathi impilo izoshintsha kakhulu ngemuva kokuthola lo muzi.Uveze ukuthi empilweni yakhe wayengacabangi ukuthi uyoke abuke iDStv kodwa lo muzi ufike nayo.UNkk Sebenzile Ximba, uveze ukuthi yize bebathathu emndenini kodwa bebehlala kanzima ezindlini zodaka.Wathi impilo izoshintsha kakhulu ngemuva kokuthola lo muzi.Lezi zindlu zinikelwe nguMntwana wakwaPhindangene uMangosuthu Buthelezi, uMnuz Velenkosini Hlabisa onguMengameli we-IFP, neMeya yaseNquthu uMnuz Lindokuhle Shabalala.
UMntwana ubonge kuMasipala waseNquthu ngokukhumbula abantu abakhele lomasipala.“Thina bantu abamnyama sithwale kanzima ngenxa yobandlululo olusenze izimpabanga.
Ngakho kuyathokozisa ukuthi sinabaholi abafana nabaseNquthu abakhumbulayo ukuthi abantu bakithi bafanelwe okungcono, " kusho uButhelezi.
Seyimi ngomumo iSantaco ngokhetho lwabaholi
INHLANGANO yamatekisi, iSouth African National Taxi Council (Santaco) imi ngomumo ukusingatha ukhetho lokuthola ubuholi obusha, kusukela kososeshini kuyoshaya phezulu esifundazweni KwaZulu-Natal.Lokhu kudalulwe ngumphathi wehhovisi leSantaco esifundazweni, uMnuz Sfiso Shangase.Udalule ukuthi kusukela ngoJuni 1 kuze kube wuSepthemba 30 kuzobe kukhethwa ubuholi obusha kososeshini.Uthe sebeqedile ngokukhetha ubuholi baKwaNongoma obekhungethwe yizinxushunxushu, kwathathwa isinqumo sokuthi makuqalwe ngabo khona kuzolethwa uzinzo.IKwaZulu-Natal inososeshini bamatekisi abangu-246 ezifundeni ezingu-16.
Kusuka ngo-Okthoba 1 kuze kube wuNovemba 30 yisikhathi esihlelelwe ukukhetha ubuholi ezifundeni.“NgoJanuwari wonyaka ozayo kumele sibe sesiqedile ukukhetha ubuholi obusha besifundazwe njengoba ngo-Ephreli 2022 kuzokhethwa ubuholi bukazwelonke.
Konke sekumi ngomumo ngezinhlelo zokusingatha ukhetho,” kusho uShangase.Uthe abakhethisa ezingeni lososeshini, yiManagement Committee okuyisigungu esiphezulu seSantaco.
Lolu hlaka lwakhiwa ngabantu abangu-64, okuwukuthi isifunda ngasinye sikhipha abantu abane abakha uhlaka, okuyibona abakhethisayo kodwa umuntu akakhethisi kusoseshini aqhamuka kuwona.UShangase uthe umuntu olungele ukungenela ukhetho kusoseshini igama lakhe livela ebhodini, ngogunyaziwe ukuthi ahwebe embonini.“Kumele abe nephemithi, umazisi wakhe, iphepha lemoto ne-certificate of fitness eshoyoukuthi ikulungele ukuba semgwaqweni,” kusho uShangase.Uthe bawuhoxisa umgomo owawuthi ongenela ukhetho kumele abe neminyaka emihlanu eyilungu likasoseshini.
Inkantolo yaphoqa iSantaco ukuthi iwuyeke lo mgomo ngoba wabekwa yiManagement Committee kawugunyazwanga engqungqutheleni eyayingo-2017.Abanezikhalo ngokhetho, iSantaco ithi babika ngazo kwabakhethisayo nasezingqaphelini zokhetho.
Uma bengasizakali banikwa ifomu yezikhalo okudingeka bayigcwalise zingakapheli izinsuku eziyisikhombisa ngemva kokhetho, bacacise ngabakhala ngakho.UShangase uthe abasuke bengamele ukhetho yibhodi elizimele njengoba beyaye besebenzisane ne-Independent Electoral Commission (IEC) beqinisekisa ukuthi ivoti lomuntu liyimfihlo.Uthe ososeshini abavame ukukhungathwa wudlame nemidonsiswano, basebenzisana noMnyango wezokuPhepha namaphoyisa, ukuze ukhetho lusingathwe ngempumelelo.UShangase uthe ngosuku lokhetho kumele ikhorami ibe ngaphezu kuka-50% wamalungu kasoseshini.
Uthe okhethweni lwesifunda nolwesifundazwe balandela imigudu ecishe ifane neyokhetho lososeshini.Okhethweni lwesifundazwe amalungu ezifundeni anikwa izinsuku ezingu-15 ngaphambi kosuku lokhetho, ukuthi aphakamise amagama abantu afuna bakhethwe babe ngabaholi.
Izikhundla eziyisikhombisa ezisuke zigaqelwe, okungesikasihlalo, yiphini lakhe, wunobhala nephini lakhe, wumgcinimafa, ngowengamele ezokuqeqesha nomkhulumeli.Ngosuku lokhetho isifunda simelwa yizithunywa ezingu-10 eziqale zihlolisiswe ukuthi ziyahlangabezana yini nemigomo yokhetho nokuthi zigunyaziwe ukuba lapho kukhethwa khona.UShangase uncome ubuholi obukhona njengamanje wathi buzuze lukhulu eminyakeni emine busehhovisi.
Uthe busondeze ibhodi elikhipha izimvume zokuhweba kubantu, basayina izimvume zokusebenzisana neminyango kahulumeni, beqinisa ubudlelwano, baqinisa ezokuphepha nongqongqoshe womnyango, bacija ithimba elidingida ngezinxushunxushu, balwa nodlame, bathengela izifunda izimoto, banohlelo lokucija ngamakhono izitshudeni eziphuma emanyuvesi, bandisa ezemidlalo nokuzivocavoca kwabashayeli, bafukula abesifazane embonini, futhi bakha ubudlelwano nomalume nabezimoto ezikhokhelwa ngebanga ezilihambile.Uthe zisekhona izinselelo, okubalwa kuzona ukungabi nozinzo kwezinye izindawo embonini, wukusocongana, wukwehla komsebenzi wezokuthutha, wukudliwa kwezimoto bese kuba nababize ngezigebengu ezingena zicashe ngemboni ukuze zenze ubugebengu.
Sizoyithola maduze inkosi - uMntwana uThembi
UMNTWANA uThembi Ndlovu-Zulu usethembise ukuthi uzotholakala maduze ozongena esihlalweni esishiywe yiSilo esisasanda kukhothama, uGoodwill Zwelithini kaBhekuzulu.UMntwana uThembi, ongudadewabo kaMdlokombane, uthe iSilo sizotholakala uma indlunkulu isiphothule ukuzila.UMntwana uThembi le nkulumo uyenze ngoLwesihlanu ebusuku lapho ebethula khona inkulumo yokwamukela indondo ahlonishwe ngayo wuMasipala wesiFunda Amajuba.Lo masipala uhloniphe uMntwana uThembi ngendondo ngokuthuthukisa  nokuqhakambisa amasiko nezamaciko ezindaweni ezakhele wona umasipala.UMntwana uThembi ukhulume kanjena nje, ngesonto elidlule usanda kutshela Isolezwe ukuthi akukakavalwa ukuqokwa kweSilo.UMntwana uThembi watshela leli phephandaba ukuthi njengoba iSilo uMisuzulu kaZwelithini singakagcotshwa ngokusemthethweni, kusavulekile ukuthi kungaphakanyiswa amanye amagama abazoqokelwa ukungena esihlalweni sobukhosi.Yize enkulumweni yakhe yangoLwesihlanu ekuphikisile ukuthi kunezinxushunxushu endlunkulu, futhi yona inkulumo yakhe ibuye  yanikeza isithombe sokuthi isazobambana ngezihluthu endlunkulu njengoba ethe isizathu esenza ukuthi njengamanje bangakwazi “ukunqakisana ngamazwi”, yingoba kusaziliwe endlunkulu.UMntwana ukhale ngabezindaba athe yibona abayenza ihaba indaba yoqhekeko endlunkulu.“Ngifuna ukuqinisekisa le ndlu, ngifuna ukuqinisekisa lesi sifunda neKZN ukuthi akukho nxushunxushu KwaZulu.
Abezindaba yibona bawathengisile amaphepha, bazama impela ukuthengisa amaphepha.
Okuningi kwakho(abakubikayo) akukho, okunye kukhona.“Ngakho ngiqinisekisa abantu ngalokhu, ukuthi siphezu kwakho siyindlunkulu ukulungisa.
Ukuthi manje asikakakhululeki, sisazililile.
Asikwazi ukuqagulisana nabantu kodwa nizobona, siyiphethe ngesinono.
Sizoyithola maduze inkosi yethu uma sekukhululekiwe.”UMntwana uThembi unxuse isizwe ukuba sibekezele njengoba indlunkulu isematasa ngalolu daba.“Ngiyazi ukuthi abantu abaningi bayathanda ukuzwa ngalezi zinto kodwa ngizogcina lapha.
Ngicela nihlale phansi, nibambe umthetho.
Konke kuzolunga.”UMntwana uThembi waqala ukudonsa amehlo abantu enkonzweni yesikhumbuzo kaMdlokombane etshela isizwe esasimagange ngokuzwa igama lozongena esihlalweni, ukuthi yiNkosi kuphela eyazi ozothatha isihlangu zikaBhejane.Uphinde waba sematheni ngokujikijelana ngamazwi noNdunankulu kaZulu, inkosi Mangosuthu Buthelezi, ngesikhathi kukhotheme iNdlovukazi ebiyibambabukhosi, uShiyiwe Mantfombi Dlamini Zulu.Kusanda kuvela imibiko ethi uMntwana uThembi uhamba imihlangano ehlelwa wuhlangothi lwasendlunkulu olunganelisekile ngokuqokwa kweSilo esisha.Kuthiwa lolu hlangathi lufuna izinyane likaMdlokombane, uMntwana uSimakade, kube nguye ongena esihlalweni.
Uzobhadla ejele owagqekeza wabulala
IZOGUGELA ejele indoda egwetshwe iminyaka engu-56 ngamacala okugqekeza, ukweba, ukuzama ukubulala nawokubulala ezigamekweni ezenzeka eKloof naseWybank ngasePinetown ngoFebhuwari 2019.USiboniso Msomi (33) ugixabezwe ngale minyaka yiNkantolo yesiFunda ePinetown.Uzobhadla iminyaka engu-31 ejele ngoba ezinye izigwebo zakhe uzozidonsa kanyekanye.Kuthiwa uMsomi nabangani bakhe babebalekela amaphoyisa ngemoto bedubulana emva kwezigameko zokugqekeza.Ezintweni okuthiwa bazeba kwakukhona ubucwebe, ithelevishini, ama-laptop, amaselula, imali namakhamera.Kuthiwa umshayeli yamphunyuka imoto emgwaqweni uFields Hill, yase iyashayisa.Okhulumela iNational Prosecutig Authority (NPA) KwaZulu-Natal, uNkk Natasha Kara, uthe uMsomi wazama ukubaleka ngemva kwengozi kodwa amaphoyisa asheshe ambamba.“Watholakala nezimpahla zokwebiwa, ezagcina zibuyiselwe kubanikazi bazo.
Walashwa esendaweni yesehlakalo, wasedluliselwa esibhedlela.
Ayehamba nabo bashona,” kusho uNkk Kara.Uqhube wathi uMsomi ugwetshwe iminyaka engu-10 icala ngalinye kwamabili okugqekeza, eyisithupha ngokuzama ukubulala, wagwetshwa engu-15 icala ngalinye kwamabili abebhekene nawo wokubulala ozakwabo.UNkk Kara uthe uMsomi ugwetshwe iminyaka engu-56 isiyonke kodwa uzobhadla ejele engu-31 kuphela.
I-ANC ivuma ukushaywa yinkece nokulaxazwa ngabaxhasi
I-ANC isiphumele obala yavuma ukuthi ibhekene nenkinga yezezimali ngenxa yokulaxazwa ngabaxhasi nosekuholele ukuthi ihluleke izikhawu eziningi ukuholela ngesikhathi abasebenzi bayo.Njengoba abasebenzi bale nhlangano bezokuba nemibhikisho namhlanje lapho bezokuba bekhala ngokungaholelwa ngesikhathi, izolo i-ANC ibhoboke ngokulaxazwa kwayo ngabaxhasi nethe yikhona okwenze ukuthi ihluleke ukukhokhela ngesikhathi abasebenzi bayo imiholo.UMgcinimafa Jikelele we-ANC, uMnuz Paul Mashatile, uveze ukuthi abaxhasi baqale ukuqhela kuyona ngesikhathi kubheduka ubhubhane iCorona ngonyaka owedlule.UMashatile uthe bathe besazama ukubhekana nengcindezi yokuqhela kosomabhizinisi abebehlehle ngenxa yomthelela ongemuhle weCorona  kwezomnotho, izinto zavele zabheda kakhulu kulo nyaka ngesikhathi kuqala ukusebenza komthetho olawula ukuxhaswa ngemali kwamaqembu ezepolitiki.UMashatile, obenenkulumo ekhethekile nesiteshi sethelevishini esikhokhelwayo, uthe abaxhasi abaningi balaxaze le nhlangano ngesikhathi kuqala ukusebenza kwalo mthetho ngo-Ephreli.
Lo mthetho uphoqa amaqembu ezepolitiki ukuba adalule bonke abanikela kuwo ngemali.“Kukhona osomabhizinisi abangafuni ukuthi amagama abo adalulwe.
Ingakho bemanqika ukunikela.
Lena akusiyona inkinga ebhekene nathi kuphela, kepha namanye amaqembu ezepolitiki azochaphazeleka.“Lesi simo sifike sivele sidonsa kanzima njengoba bekunzima ukuthola abantu abazoxhasa inhlangano njengoba osomabhizinisi abaningi bekhahlamezwe iCorona nomvalelandlini.”UMashatile uthe njengamanje le nhlangano idonsa ngodizili.“Isimo sinzima.
Njengoba sikhuluma nje abasebenzi abakayitholi imiholo yabo kaMeyi.
Sinethemba lokuthi bazoyithola lingakapheli leli sonto.”UMashatile uthe isisombululo sinye kule nkinga, wathi ukudiliza abasebenzi, nathe bazoncishiswa ngo-50%.“Kufanele senze isiqiniseko sokuthi sigcina kuphela abasebenzi esibadingayo, hhayi abantu abazolokhu bezulazula ehhovisi, abangenamsebenzi.”Namhlanje abasebenzi be-ANC kulindeleke ukuthi babhikishe ekomkhulu lale nhlangano eLuthuli House, eGoli, emahhovisi ezifundazwe nawezifunda, lapho bezokube bekhalaza ngokhondolo lokuholelwa sekudlule isikhathi.Izinkinga zamaholo kwi-ANC zaqala ngo-Disemba 2019, lapho abasebenzi bale nhlangano baqala khona ukuhola emva kwesikhathi.
Ngo-Ephreli, le nhlangano ibhalele abasebenzi bayo ibatshela ukuba balindele ukuthi imiholo yabo izongena emva kwesikhathi.
Bafeze isethembiso bemhlasela bethatha imoto
NKOSIKHONA CELE UDIDEKILE futhi usamangele owesilisa waseMbingo, eMkhuze, othunyelelwe umyalezo yizigebengu zimtshela ukuthi ziyeza zizothatha imoto yakhe, akayilungise kahle.
Nebala zafika zayishaqa emva kokumshaya kanzima.
UMnuz Bheki Mthembu (42), uthi ubezitshela ukuthi imiyalezo  iwumdlalo okanye ibingaqondisiwe kuyena.
Kodwa ngemuva kwamahora ethole leyo miyalezo, ube esehlaselwa ngamadoda ayisikhombisa abehlome ephelele, ashaqa imoto njengokwesithembiso semiqhafazo.
Uthi afike ashaya isicabha ase eyazingenela ngaphakathi emzini wakhe.
Uthi afike ngesikhathi esathi ulungiselela ukushisa inyama.
Esengaphakathi uthi amtshele ukuthi asefikile azolanda imoto njengoba ebeshilo kwimiqhafazo.
Uthe  avele amtshela emehlwemi ukuthi angalinge athathe amashansi azame ukulwa ngoba uma enza lelo phutha uzolimala.Uqhuba athi aqale angena kuwona wonke amagumbi endlu yakhe efuna isibhamu embuza ukuthi usifihle kuphi.
Konke lokhu uthi kumxakile ngoba yena akanaso isibhamu.
Ngaleso sikhathi abeshaqa izingubo zokugqoka, ithelevishini ethatha nokudla okuvuthiwe nobekungaphekiwe akulayisha emaplastikini ahamba nakho.
"Ngemuva kwalokho bafune ukhiye wemoto yami iFortuner.
Bangiphoqa ukuba ngiphumele ngaphandle.
Bangibopha izandla nezinyawo bangitshela ukuba ngingene emotweni bangihlalisa ezitulweni ezingemuva,'' kuchaza uMthembu.Uthi imoto ihambe ibanga elide naye engaboni nalapho eyiswa khona, baze bamlaxaza endaweni esesigangeni futhi eyihlathi.
"Bangishiye kanjalo ngiboshwe izandla nezinyawo,'' kuchaza yena.
Uthe ube eseziqaqa wase eyocela usizo komunye umuzi oseduze.Isolezwe NgoMgqibelo lithole ukuthi kule ndawo ukwebiwa kwezimoto yinto esiphenduke insakavukela.Okhulumela amaphoyisa KwaZulu Natal, uCaptain Nqobile Gwala usiqinisekisile lesi sigameko.
Uthe icala livulwe esiteshini samaphoyisa eMkhuze.
Uthe kusolakala ukuthi amadoda abehlome ephelele athathe imoto abaleka nayo.’’Endlini yakhe bathathe ithelevishini, ukudla nezingubo.
Ngemuva kwalokho baphoqa owesilisa ababezomhlasela ukuba angene emotweni yakhe.
Bahamba naye bamlahla esigangeni,’’ kuchaza uCaptain Gwala.Ngendlela okuthiwa kuyinsakavukela ngayo ukwebiwa kwezimoto eMkhuze, kuthiwa ngesonto okwebiwe ngalo imoto kaMthembu,  kunezinye eziyisikhombisa ezebiwe.
Amalungu omphakathi kuthiwa ayaveva asola nokuthi amaphoyisa ahosha izinyawo ekuwunqandeni.
Elinye ilungu lomphakathi elikhulume neSolezwe NgoMgqibelo elingathandanga ukudalulwa, lithe kukhona okusolisayo ngoba zonke izimoto ezebiwayo umkhondo wazo awutholakali.
Kuvele kuthuleke kucwebe iziziba nje, kube sengathi akwenzekanga lutho.
Sizokufa lapho kufa khona uZuma noMagashule - ANC eThekwini
AMANYE amagatsha e-ANC eThekwini aphumele obala athi ayofa lapho kufa khona owayenguMengameli we-ANC nezwe, uMnuz Jacob Zuma, noNobhala-Jikelele wale nhlangano osamisiwe, uMnuz Ace Magashule.Lokhu akusho izolo esithangamini sabezindaba eThekwini, ephumela obala ngokweseka laba baholi.La magatsha athe ayakuqonda kahle ukuthi kunezinkinga ezenza inhlangano ihlukane phakathi kodwa wona aseka uZuma noMagashule kukho konke.Esitatimendeni esithunyelwe abezindaba, aqale ngokuthi: “Singamagatsha e-ANC eThekwini sikhathazekile kakhulu ngokwenzeka kuleli qembu nangendlela izindaba zombutho eziphethwe ngayo yi-National Executive Committee (NEC) ye-ANC.”UMnuz Ntando Khuzwayo, okhulumela la magatsha, uthe:“Siyi-ANC eThekwini sithi makubuyiswe uMagashule ngokushesha esikhundleni sakhe.
Uma kuxoshwa umuntu kumele kulandelwe imithetho hhayi uvele ummise nje, futhi kusetshenziswe indlela enokuchema.
Inhlangano ezimisele ngomsebenzi wayo ngeke yenze kanjena.
Lesi senzo sinobungane futhi sisenza inhlekisa.”UKhuzwayo uthe uZuma bazomeseka kuze kube sekugcineni njengoba ebhekene necala ngodaba lokunqaba ukuyofakaza kwikhomishini ephenya ngokulawulwa kombuso yidlanzana, eholwa yiJaji Raymond Zondo.“Ukuboshwa kwakhe kungakaphothulwa udaba lwenkantolo ngabe akubona ubulungiswa.
Sizomvikela, uma kufanele sizocela usizo kwabanye ozakwethu ezwenikazi i-Afrika, siyokwenza lokho.
Kumanje siyahlangana ukuze simvikele.” UKhuzwayo uthe baphoxekile futhi abahambisani nezinto ezenziwe yiNEC wathi kumele ihlakazwe.Phakathi kwezinto athe kumele i-ANC izilungise yimfundo yamahhala ezikhungweni zemfundo ephakeme.Kwenzeka lokhu nje uMagashule nelungu lephalamende, uMnuz Bongani Bongo, bakhishwe ngesankahlu emhlanganweni weNEC.Kulo mhlangano kuthiwa kukhona ababone ukuthi uMagashule noBongo bayingxenye yalo mhlangano, bathi mabakhishwe.Kuthiwa bakhishiwe kanti imibiko yabezindaba ithi ikhadi lokungena likaMagashule ekomkhulu le-ANC, eLuthuli House, alisasebenzi njengoba emisiwe.
Khonamanjalo i-ANC igxeke ukuputshuka kwezinto ezisuke zidingidwa emhlanganweni wale nhlangano.Lokhu kulandela ukuthi kuputshuke inkulumo kalowo owayenguMengameli wezwe, uMnuz Thabo Mbeki, ethi i-ANC isifana nento efayo.Okhulumela i-ANC, uMnuz Pule Mabe, ugxeke labo abaqhubeka nalo mkhuba wokuthi bapotshozele umphakathi izinto ezisuke zixoxwa kulo mhlangano.Uthe bakhathazekile ngalokhu, wathi abenza lokhu bafuna ukuhlukanisa phakathi inhlangano.“Labo abayotholakala beputshukisa izinto ze-ANC bazothathelwa izinyathelo.
Ithimba lezomthetho le-ANC liyayibheka lento yokuputshukiswa kwezinto ezingamele ziphumele emphakathini.”
Uchitha eyokhwantalala kwindodakazi yakhe uyise wengoduso ka-AKA
UYISE wengoduso yomrepha wakuleli odumile uchitha eyekuthi indodakazi yakhe ibiphethwe wukhwantalala kulandela izinsolo zokuzibulala kwayo.UMnuz Moses Tembe onguyise wengoduso ka-AKA u-Anele “Nelli” Tembe (22) obengcwatshwa namhlanje, enkonzweni ebibanjelwe e-ICC eThekwini uveze ukuthi indodakazi yakhe beyinenkinga yokusebenzisa izidakamizwa okubalwa kuzo nophuzo oludakayo.
UTembe usho kanje encwadini ebeyibhalile efundwe usomabhizinisi ongumengameli waMaZulu FC uMnuz Sandile Zungu.Kule ncwadi uTembe uthe uyazithanda zonke izingane zakhe, ziphelelisa impilo yakhe.
U-Anele umchaze njengengane ebinothando emndenini futhi ebikhonze ukwenza izinto ngokuzimela"Bengingekho ngeSonto kwenzeka lomshophi.
Angiqondile ukwakha izinsolo njengoba kusolwa ukuthi ubenokhwantalala kodwa u-Anele ubengeyena umuntu obecabanga ngokuzibulala futhi akazibulalanga .
Alikho ngisho elilodwa ilungu lomndeni elingamhlanganisa nokuzibulala.
Njengoyise ngithi ubengeke azibulale, kumele siqonde izikhathi esizithola sikuzo.
Usathane uhlasela intsha yethu esebenzisa utshwala nezidakamizwa, sinenkinga enkulu yokusetshenziswa kwezidakamizwa," kusho uTembe.Uthe iphupho elikhulu lika-Anele bekungukuvula indawo ephambili yokudla eNingizimu Afrika nokwenze wafunda wagxila emkhakheni wezokupheka.
UTembe uthe wamyala ngokuthi aqinise ekufundeni nomkhakha wamabhizinisi nokuyinto abephezu kwayo.
Umchaze njengentombazane ebingahluphi ngamasoka kodwa ebizazi ukuthi ifuna ukukhula ishade kwaze kwaba ilotsholwa u-AKA.
Wabayala nangokuthi laba bathole nokwelulekwa ngaphambi kokushada ngoba ebona ukuthi umshado nenjabulo yabo iyasidinga isisekelo.
Ekhuluma kule nkonzo uNgqongqoshe wamaPhoyisa kuleli uMnuz Bheki Cele udlulise amazwi enduduzo emndenini wakwaTembe.
Uthe okunye ngeke akukhulume enkonzweni ngoba amaphoyisa awakuzikhulumi izinto ezisabhekwa.
“Ngoba angifuni ukubizwa ngelinye ilanga ngizofakaza kuthiwe wathi...ngoba izinto ezisabhekwa,” usho kanje.
UMkabayi uthi wacishe wasilaxaza Isibaya
UMLINGISI weSibaya oyibambe iminyaka eyisishiyagalombili kulo mdlalo, uThembi Nyandeni, uveze ukuthi wacishe washiya kuwo ngenxa yokuthi babefuna ukuthi abe nesoka.UThembi, ubelingisa indawo kaMkabayi Zungu, okungowesifazane ongusomatekisi futhi ovikela umndeni wakhe, nobezibambela inganono uma behlaselwa njengoba bebenezitha emkhakheni wamatekisi.Isolezwe likhulume naye ngebanga aselihambile kulo mdlalo nokuthi kube njani ukuba yingxenye yawo kusuka, uqala kuze kube yimanje.
Uzophela ngo-Ephreli.“Ebengikuthanda kakhulu kulo mdlalo wukuthi kubalingisi, yimina ebengimdala kunawo wonke umuntu futhi nginobudlelwane obuhle nabo bonke.
Ukulingisa ngenye yezinto engizithandayo kakhulu njengoba ngesikhathi ngifika eGoli, ngisuka eNewcastle nabazali bami, ngabona ukuthi impilo ngizoyakha ngokungena kulo mkhakha.
Ngempela wangiphilisa, buka manje ngikuphi.
Ngangena khona ngoba ngingafuni udumo kodwa ngenxa yokuthi ngifuna ukuphila,“ kuchaza uThembi.Uthe okunye azokukhumbula ngomdlalo ukusebenza nentsha abenganqeni ukuthi uma kukhona engakwenzi kahle uma beqopha, amise yonke into ayisize.“Mina benginganqeni ukuthi ngimise yonke into, ngisho ukuthi lo mlingisi akenzi ngendlela bese ngimbonisa ukuthi kumele kwenziwe njani.
Okunye esake sakuxabanela nophrojusa wukuthi babefuna ngibe nendoda kulo mdlalo.
Leyo nto angiyamukelanga futhi ngendlela engangingayithandi ngayo ngakubeka kwacaca ukuthi ngizoshiya kulo mdlalo, uma bengayishintshi indlela abenza ngayo, ngempela bakuyeka lokho.
Ukunginika kwabo umyeni kwakuzoshintsha indlela okumele uMkabayi anakekele ngayo umndeni wakhe.
Alibale indoda okuyinto eyayingavelanga ngithola le ndawo,“ kuchaza uThembi.Ngisho empilweni yakhe yangasese uveze ukuthi akanaye umuntu wesilisa aphilisana naye.“Ngiyathemba ukuthi indawo kaMkabayi ibafundisile abesifazane bakuleli okuningi abazophila ngakho.
UMkabayi ngisho engekho umfowabo uMpiyakhe, ubesala anakekele amakhosikazi akhe wonke, abheke ibhizinisi nezingane.
Kuyaphileka ngaphandle kwendoda, kumele sikunake lokho singabesifazane,” kuchaza le ngqungqulu yomlingisi.
Uveze ukuthi maduze nje, abantu bazobona zanda izinkinga KwaManzini okuzophela belwa nazo njengomndeni.
Kulo mdlalo into athe akayithandanga ngawo, indlela owashintsha ngayo ekuhambeni kwesikhathi, yize kwakuthiwe uzogxila ematekisi.“Kwakuthiwe uzogxila ematekisini kubonakale izinkinga zakhona kodwa lokho bakwenza kusizini yokuqala bakudedela.
Sila sikhona nje yingoba nami bengike ngibatshele ukuthi akesibuyele lapho umdlalo wawuya khona, siyeke lokhu osuyikhona manje senze nocwaningo.
Kodwa bebengitshela ukuthi angigxile kulokhu enginikwe khona, okunye ngikuyekele kubona.
Ababhali abaqala kulo mdlalo bese bengekho, bahamba, kwafika abanye base beqhamuka nokuhlukile,“ kuchaza yena.
Kulo nyaka uthe usazophumula njengoba kungekho mdlalo asazongena kuwona, okuzothi ngonyaka ozayo bese ethatha imisebenzi ezoqhamuka.
Ibuya ngonyawo olusha iBlood and Water
ABADIDIYELI befilimu eqoshelwa eKapa, iBlood and Water sebememezele ukuthi le filimu izoqala ukubonakala maphakathi nalo nyaka kwiNetflix.Le filimu eyaba nesasasa ngonyaka odlule, abadidiyeli bayo ngempelasonto bamemezele izindaba zokuya emaphethelweni okuqoshwa kwayo, lokhu bakwenze bememezela nabalingisi abasha kule filimu iningi labo okuyintsha, esencane nedumile kulo mkhakha wokulingisa.Baveze ukuthi abalingisi balo mdlalo abadala bonke bayabuya, ngakho ababukeli kumele bangakhathazeki.Esitatimendeni abasikhiphile baveze ukuthi njengoba ababukeli bale filimu bacela isizini yesibili, sebengaqala bazilungiselele ukubona okuphethwe ile yisizini yesibili.“Kumanje abalingisi balo mdlalo basebenza ngokuzikhandla ukuqopha le filimu sikhuluma nje.
Siyajabula ke ukwethulela ababukeli bale filimu intsha esanda kufika emkhakheni wokulingisa nezoqhubeka nokudala olunye uthuthuva kule filimu nakubafundi besikole iParkhurst,” kuchaza isitatimende.
Baveze ukuthi kubalingisi abasha abajoyina lo mdlalo kukhona uLeroy Siyafa ozolingisa indawo kaSam.“Uzoba ngomunye wabalingisi abazoba sembangweni kwezithinta uthando nozoshukumisa izinto kubafundi besifazane eParkhurst.
Asingabazi ukuthi lo mlingisi ungomunye wozothandwa ababukeli bale filimu.
Abanye abalingisi kukhona uGreteli Fincham, ozolingisa indawo kaRecee, Katishcka Chanderlal ozoba nguPauline no-Alzavia Abrahams ozoba uZyd,” kuveza isitatimende.
Kubalingisi ababuyayo kubalwa uKhosi Ngema, AmaQamata, Natasha Thahane, Gail Mabalane, Cindy Mahlangu, Thabang Molaba, Arno Greeff, Mekaila Mathys noDillon Windvogel.Abantu bakuleli bazijabulele izindaba zokumenyezelwa ukuthi sekuya ekupheleni ukuqoshwa kwale filimu futhi izophuma maduzane.
Ushone eseyiqedile i-albhamu oweSkwatta Kamp
IQEMBU lehip hop, iSkwatta Kamp, lithi liduduzwa ukuthi ilungu lalo uMusawenkosi "Nish" Molefe, elishone ngoLwesihlanu emuva kokugula, lihambe seliqedile ukwenza i-albhamu.Ngokwesitatimende uNish (42), ushone emini ngoLwesihlanu emuva kokungeniswa esibhedlela isikhathi eside exinwe yiCovid-19.
Ilungu leqembu uShugasmakx, litshele Isolezwe izolo emini ukuthi kube buhlungu ukushona kukaNish.
"Uhambe siqeda nje ukwenza i-albhamu yethu entsha.
Muningi umsebenzi abantu abazowuzwa ngoba ukhona kuzona zonke izingoma futhi kukhona nevideo yengoma esisanda kuyiqopha.
Umsebenzi uwushiyile, okwethu nje ukwenza isiqiniseko sokuthi uyafika ezandleni zabantu," kusho uShugasmakx.Uthe i-albhamu nakanjani izophuma kulo nyaka "futhi naye uNish ubelokhu esho ekhasini lakhe le-Instagram, sesilinde nje ukuthi siyidedele".
Uchaze uNish njengomuntu obethanda amancoko kodwa ekwazi ukuphuma ekudlaleni uma sekumele kwenziwe umsebenzi.
Uthe ubengakhulumi kakhulu isikhathi esiningi.
"Yena noFlabba (ongasekho) yibona abebebadala eqenjini, izinto eziningi nendlela siyifunde kubo ngoba bebephambili ngomsebenzi.
Basikhombisile ukuthi izinto zingenzeka.
Sifunde kubo sathuthukisa amakhono ethu ngoba sifuna ukufana nabo, ngenhlanhla futhi sasebenza eduze nabo," kusho uShugasmakxUthe abantu abaningi bebembona sengathi umuntu othule kodwa ubehlanganisa iqembu ngomoya wakhe.
"Iqembu lonke belincike kuye nokuthi iqembu kumele lisebenze kanjani.
Ubedlala indima enkulu kakhulu.
"Imininingwane yokungcwatshwa kwakhe ibingaqinisekiswa.ISkwatta Kamp, yiqembu elazakhela udumo eminyakeni edlule ngezingoma okubalwa kuzo ethi Umoya nezinye.
Selake lanqoba imiklomelo ehlukene okubalwa kuyo nemibili yeBest Rap kumaSouth African Music Awards.
UThando Thabethe usekulindele ngabomvu ukusakaza kwi-947
AKASAKWAZI nokulinda umlingisi ozothatha intandokazi yohlelo lwantambama kwi-947 obelethulwa yisilomo somsakazi uDJ Fresh osanda kukhonjwa indlela kulo msakazo.
UThando Thabethe obesekuphele unyaka agcina ukuzwakala embhobheni we-5FM, usememezele ukuthi kusukela ngoMashi 23 uyena osezozwakala kwi-947 drive okuwuhlelo lwantambama obelethulwa uDJ Fresh ngo-3 kuya ku-7 ebusuku.
Lo msakazi uziqophe nevideo ayisabalalise ezinkundleni zokuxhumana ethi: " Kuyangijabukisa ukuthi ekugcineni sengingakwazi ukunazisa ukuthi ngizobe ngihamba nani sibheke emakhaya," kusho uThando.
Kule video uyambona ukuthi injabulo ibhalwe ebusweni futhi akasakwazi ngisho nokulinda usuku lokuqala emsebenzini.UThando akazohamba yedwa kulolu hlelo kodwa uzobambisana nozakwabo u-Alex Caige ongene esikhaleni sikaMantsoe Pout.
Kuzokhumbuleka ukuthi uCaige naye ungomunye wabantu esebenamava emsakazweni njengoba phambilini ekewasebenza no-Anele Mdoda kwi-Anele and the Club.Lo msakazo usuqalile ukwenza izinguquko eziningi nokulindeleke ukuthi ngokuhamba kwesikhathi kuvele nezinye izinhlelo nabasakazi abasha.
Akuwona wodwa obhekiwe njengoba neminye imsakazo okubalwa uKhozi FM sekuqalile ukuputsuka amagama abasakazi abasha nezinhlelo abazofakwa kuzo.
I-SABC idilize abasebenzi abangu-621
INHLANGANO yezokusakaza iSouth African Broadcasting Corporation (SABC), idilize abasebenzi abangu-621, iningi labo eligcina namhlanje.Le nhlangano yamemezela ukuthi izodiliza abasebenzi ukuzama ukwehlisa izindleko.I-SABC ithe abasebenzi abangu-346, yize kukhona eminye imisebenzi abebengafaka izicelo zokuyenza,  banqume ukuthi bathathe imali yabo bahambe.
"Abanye bebekhathazeke ngomthelela wokwehla kwemali abebezoyihola okudalwe ukubuyekezwa kabusha kwamaholo nempesheni," kusho umkhulumeli wale nhlangano obambile, uMmoni Seapolelo.Uthe abasebenzi abangu-275 bebenza imisebenzi esivaliwe futhi abanye bazamile ukufaka izicelo zemisebenzi kodwa bangaphumelela.Kwenzeka lokhu nje, kulindeleke ukuthi kuqale izinhlelo ezintsha emisakazweni yale nhlangano kusasa njengoba kwenziwa izinguquko.Abasakazi beMetro FM uLuthando "Lootlove" Shosha noPearl Modiadie sebevalelisile futhi uPearl uyagcina kuleli sonto.KuKhozi FM kuthiwa ungoti wengqephu uSwenka Chiyi, usevalelisile kozakwabo njengoba naye egcina emsebenzini.UDJ woKhozi FM uSihle "DJ Mngadi" Mngadi uthathe isinqumo sokushiya.UMngadi, odume kakhulu ngokuqhulula ama-mix kulesi siteshi uqashwe njenge-digital specialist okunguye owengamele amakhasi ezinkundla zokuxhumana zoKhozi kanjalo ne-website.
"Sibaningi esithole izincwadi nami ngingomunye wabo.
Akukhona ukuthi isikhundla sami asisekho kodwa sishintsha igama futhi kwehle nomholo njengoba iSABC izama ukonga imali.
Noma ngingazi ukuthi imali ibizokwehla kanjani kodwa ngithathe isinqumo sokuthi ngihambe," kusho uMngadi obesehlale iminyaka engu-15 kuKhozi.Uthe njengamanje uzogxila emculweni futhi uhlela ukukhipha i-EP yakhe yokuqala aphinde asayinise nabanye abanethalente enkampanini yakhe.
"Uyazi ukuphuma kuKhozi kuyisibusiso ngoba kuzonginikeza ithuba lokungena noma yikuphi.
Uma umataniswa nesiteshi omunye angakubona kukuhle kodwa nokuvaleleka kuyenzeka.
Uthi ufuna ukuyophusha umculo kube nzima ngoba igama lakho limataniswa nesiteshi esithile," kuchaza yena.
Ubuye ngesivinini uDJ wodumo kwezobumnandi
UBUYE ngesivinini uDJ wodumo endimeni yezokungcebeleka njengoba esemalungiselweni okukhipha i-EP yakhe maduze.UDumile Kunene, odume ngelikaDJ Dumile ezindaweni zobumnandi, ubeseqalile ukubonakala enandisa ngezimpelasonto ngaphambi kokuthi izwe libuyele kumvalelandlini wesigaba sesithathu.Exoxa neSolezwe NgeSonto uveze ukuthi bese kuyisikhathi eside ehlabe ikhefu kwezikaqedisizungu kodwa usebuyile.
"Empelei akukona ukuthi bengihlabe ikhefu kodwa bengimatasa ngizithuthukisa ngokufunda ama-software amasha okukhiqiza izingoma," kusho uDumile.Uthe uma konke kuhambe kahle uzodedela i-EP ngamaholidi ePhasika, okuyilapho kuzozwakala izingoma zakhe, ezingakaze zizwakale.
Lo mklwebhi wamapuleti usanda kukhipha ingoma ethakaselwa ngabaningi, apike kuyona uMafa no-Amanda ethi Falling For You.Echaza ngengoma, uthe yiyona emnike ugqozi lokukhipha i-EP ngendlela abantu abayamukele ngayo.
"Bese nginesikhathi ngagcina ukukhipha ingoma kodwa kube sengathi angikaze nginyamalale, ngendlela abantu abangamukele ngezandla ezifudumele ngayo," kusho uDumile.UDumile useke wasebenzisana nabaculi abadumile kuleli, okubalwa kubona uJoe Nina nabanye abaningi.
Kulokhu wenze okuhlukile ngoba usebenzisana nophrojusa nabaculi abangakadumi, ngenhloso yokuvumbulula ithalente elisha.
"Kuhle ukubona namanye amaciko ephumelela kanti lokhu ngeke kufezeke uma sonke sizofuna ukusebenza nabaculi abadumile kuphela.
Yingakho ngizimisele ukuvundulula ithalente elisha ukuze sonke sizokhuphulana kule ndima,"  kusho uDumile.Uthe ezinye zezingoma uzoziqhulula kancane kancane ezinkundleni zokuxhumana njengoba zisavaliwe izindawo  abejwayele ukunandisa kuzona.
"Ngizobazwisa kancane ukuthi i-EP izobe iphetheni ukuze kuthi mhla iphuma, kube wukuthi bese bekade bayilangazelela," usho kanje.Uphethe ngokuthi ubonga akaphezi kubalandeli bakhe  abangamdubanga yize eke wanyamalala isikhashana, wathembisa ulozolo lwezingoma njengendlela yokubabonga.
SelukoKlebe 'olokugwazisa' kwabaculi oKhozini
NKOSIKHONA CELE noCHARLES KHUZWAYOKUYABASHUBELA abasakazi abasolwa ngokugwazisa abaculi ukuze kudlalwe izingoma zabo emsakazweni.
Kulaba basakazi kubalwa nabathathu bomsakazo Ukhozi FM.Ngesonto eledlule ohola amaciko ngaphansi kwalo mkhankaso wokulwa nokugwazelwa kwemisakazo, uMzwakhe "The People's Poet" Mbuli, uthe lolu daba sebelufake koKlebe njengoba benamagama abasakazi nobufakazi ngalo mkhuba.UMbuli, obecasuke egane unwabu, uthe kuyinto engakholakali ukuthi izingane zabantu eziculayo kumele zikhokhele amakhono azo ukuze zizothola ithuba lokuba kudlalwe umculo wazo emsakazweni.
"Ngeke size sithule sibona kudlalwa ngathi.
Ngeke size silenze iphutha lokuthi sigoqe izandla ekubeni sibona ukuthi kuyonakala.
Sifuna ubulungiswa," kusho uMbuli.Okhulumela oKlebe kuzwelonke, uKatlego Mogale, ukuqinisekisile ukuthi uphiko lwabo, oluphenya ngenkohlakalo ebucayi, luthintwe yiqeqebana lamaciko akuleli maqede laletha nencwadi  efungelwe emaphoyiseni.
"Izinsolo eziphakathi zizophenywa kodwa ngebhadi ngeke sidalule amagama nezikhundla zabathize njengoba udaba lusaphenywa," kusho uMogale.
Amaciko afuna kuphenywe abadidiyeli bezingoma, abasakazi nophrojusa bezinhlelo zemisakazo engaphansi kweNhlangano yezokuSakaza kuleli (SABC).
Kwabasohlwini kubalwa umsakazi weSidlo Sasekuseni noSigiya Ngengoma oKhozini, uKhathide "Tshatha" Ngobe, abadidiyeli bomculo kulo msakazo okunguKhetha "KSG" Gwala noZanda Mthembu.
UKhetha uthe akaboni kulungile ukuthi angaphawula ngalolu daba olubucayi kangaka.
Uyalele intatheli ukuba ixhumane naloyo okhulumela iSABC.UZanda, owake wasakaza oKhozini nakwiGagasi, naye igama lakhe elinaphazwe kakhulu, wale waphetha ukuphawula ngalolu daba ekhala ngokuthi ngokwenqubomgomo yomsakazo akagunyaziwe ukuba aphawule kwabezindaba.UZanda usolwa nangokuba yiqili elizikhotha emhlane njengoba kuthiwa ushintshanisa ama-sim cards mihla namalanga.
Imizamo yokuthola ukuphawula kukaTshatha ayiphumelelanga.
Okhulumela iSABC, uMmoni Seapolelo, uthe sebeyazi ngezinsolo zokugwaziswa kwamaciko kodwa bazothatha izinyathelo ezifanele uma sebethole ubufakazi ngoba iSABC iyinyanya kabi iPayola.
UMbuli uthe baqale ngokubamba umhlangano nezikhulu zakwaSABC, uMadoda Mxakwe oyi-CEO nesikhulu sezemisakazo, uNada Wotshelwa,    e-Auckland Park ngoFebhuwari 26.
Basuke lapho bayobhikisha buthule phambi kwamahhovisi futhi banikeza izikhulu uhlu lwezikhalazo ngoMashi 10.
Eqhuba uthe amaciko aphinde ayobonana nosigaxamabhande, uBrigadier Basi, nozakwabo emahhovisi amakhulu oKlebe, ePretoria.
"Umhlangano olandelayo ngePayola ngesizowubamba noMengameli wezwe, uMnuz Cyril Ramaphosa, khona maduze," kuphetha uMbuli.
Ukhala ngesenzo somculi kamaskandi umndeni kaMeyiwa
UMNDENI wowayengunozinti we-Orlando Pirates, udinwe uyaveva ngesenzo somculi kamaskandi, oqambe i-albhamu yakhe ngegama likaSenzo Meyiwa ngaphandle kwemvume yawo.Lo mculi uGlama omatasa nezinhlelo zale albhamu engakatholakali ezitolo, kubikwa ukuthi akakaze ahlangane nalo mndeni okuthiwa uvutha ungabaselwe  ngesenzo sakhe.USfiso Meyiwa utshele Isolezwe ukuthi bamangele sebethola imibiko yokuthi kunomculi oqambe i-albhamu yakhe ngegama likamfowabo.Uthe ngemuva kwalo mbiko, baphinde bathola ukuthi uGlama uhlela ukubonana nabo maduze.“Bekumele aqale asithinte ngaphambi kokuthi anqume ukusebenzisa igama likaSenzo.
Sesiludlulisile lolu daba kubameli bethu.
Sizimisele ngokuthi siyilwe le mpi uma lo mculi (uGlama) engenzi ngendlela efanele,” kubeka uMeyiwa.Ethintwa uGlama, uthe bahlela ukuhlangana nomndeni ukuze balungise lolu daba.
“Iyafana necala into esiyenzile.
Yingakho sihlela ukuyobonana nomndeni ngaphambi kokuthi iqale ukudayisa i-albhamu.
Sizobe sesizwa ngawo ukuthi silulungisa kanjani lolu daba.
Okwamanje angizokwazi ukwanda kakhulu ngoba asikahlangani nomndeni wakwaMeyiwa,” kuchaza lo mculi.Lo mculi uthe uhlela ukuthi i-albhamu yakhe iqale ukutholakala ezitolo ngoJuni.
Uzoshubisa izinto kwiSono uZola Nombona
UMLINGISI wakuleli uZola Nombona, useveze ukuthi esikhathini esinzima lapho umsebenzi ungekho khona ngenxa yeCovid-19, uyalibonga ithuba alitholile lokulingisa emdlalweni Isono.Kulindeleke ukuthi ishukumise indawo kaZola ayilingisa kulo mdlalo okhonjiswa esiteshini iBET (129), aqale ukubonakala kuyona ngeledlule.Kulo mdlalo ulingisa indawo kaZoleka Sigcawu, ongowesifazane osebenza kahle, oyinhloko emkhakheni wezethelevishini nowebhola, esiteshini i-UltraSport.“Ngaphandle nje kokusweleka  komsebenzi nginengane encane okumele ngiyinakekele, ngiyabonga impela ngokuthola lesi sibusiso,” kuchaza uZola ngamafuphi.Kulo mdlalo uZola uzolingisa no-Anga Makubalo, olingisa indawo kaMakwande.“UMakwande kuzoba sengathi kukhona okungahambi kahle ekhanda lakhe uma eqeda ukubona le ntokazi ezothatha amehlo akhe agcine ngokuthi acele ukuchitha isikhathi nayo nalapho ezobuya ejabule ngendlela eyisimanga, kodwa kukho konke kuvela into emshiya emangele engazi ukuthi enze njani njengoba bese ezitshela ukuthi konke kuzohamba kahle phakathi kwabo,“ kuchaza isitatimende esithunyelelwe abezindaba.Siveze ukuthi kulo mdlalo kuningi okusazokwenzeka okuzojabulisa ababukeli.Emasontweni adlule lo mdlalo ubugubha ukuhlanganisa iziqephu ezingu-100 waqala, lapho  kwavela khona ukuthi kuningi okuzokwenza uthakaselwe ababukeli.Baveza ukuthi abalingisi abaningi basazobonakala kuwona njengoba babesanda kwethula abaseNigeria ababekuwona okubalwa kubona u-Anthony Oseyemi, Christine Osifuye noChioma Umeala.
URasta uthi usematasa nomdwebo weSilo
ISILOMO seciko elidume ngokudweba osaziwayo siveza ukuthi leli sonto limatasa kakhulu kodwa abantu abangakholwa noma yini emataniswa naye ezinkundleni zokuxhumana.
ULebani “Rasta” Sirenji uthi ucela abantu behlise umoya bangamtatazelisi ngoba usematasa nomsebenzi wokudweba iSilo samaBandla, uMenzi Ngubane kanjalo noNoxolo Noxee Maqashalala.
Kusukela ngoMsombuluko ziqalile ukusabalala ezinkundleni zokuxhumana izithombe okuthiwa ngezomdwebo kaRasta kuvela iSilo, uMenzi Ngubane noNoxee.URasta uthe abantu abangakholwa nanoma yini esabalaliswa ezinkundleni zokuxhumana ngoba imidwebo esafakiwe akuyona eyakhe.
"Ngimatasa nokudweba iSilo noMenzi, ngisahlalelwe nawu mdwebo kaNoxolo.
Ngizowufaka owami umsebenzi uma sengiqedile.
Benginazo izinhlelo zokuyihambisa emndenini (imidwebo) kodwa ngimiswe imigomo yeCovid-19, ngisacabanga indlela engizomisa ngayo ukubheka phambili," kusho uRasta.Eqhuba uthe abantu bayathanda ukwenza umsindo ngomsebenzi wakhe bagcine sebekholwa namampunge asabalala ezinkundleni zokuxhumana.
Uthe ukusabalala kwezithombe okungezona ezakhe kugcina sekumqhatha nabantu abanye baze bamsabise ngoba kukhona abagangayo.
Ngikhulelwe, ethanda engathandi:Babes
UBHODLA umlilo umculi weGqom’ uBabes Wodumo osolwa ngumamezala ngokusenga ezimithiyo ngokuthi uzithwele.
Le ntokazi yaseLamontville eThekwini ogama layo langempela uBongekile Simelane, ithi ngeke ivume ukuhlanjalazwa kanje, ngakho izovulela umamezala icala.Ekhuluma nephephandaba elinguzakwabo weSolezwe, iDaily News ngoLwesibili, uBabes uthe uyibonile le video enezinsolo ezishaqisayo ngaye kaNksz Zama Gumede, ongunina kaMampintsha.“Ngikhulelwe, ethanda noma engathandi.
Uma enenkinga nalokho angihlangene.
Ngiphatheke kabi ngalento.
Ngiyazi ukuthi akumele sizinake izinto azikhulumayo uma edakiwe kodwa kulokhu wedlulele.
Ngizomvulela icala.
Ngifuna ageze igama lami,” kusho uBabes.Kule video egcwale ezinkundleni zokuxhumana ngoLwesibili unina kaMampintsha uthi uBabes wathi ukhulelwe amawele kodwa nanamhlanje akakawazali.
Uqhube wamsola ngokuthi ufake izipontshi esiswini ngoba efuna kuthiwe uzithwele.UBabes ukuqinisekisile ukuthi uzithwele futhi ujabule kodwa ngeke asho ukuthi unezinyanga ezingaki.
Umthombo othembekile uthe unezinyanga eziyisithupha ezithwele.Kuthiwa uNksz Gumede wazama ukuphazamisa umshado ngoMgqibelo kodwa wehluleka.“Wafika edakiwe emshadweni efuna izinto.
Angazi mina lo mama ukuthi ufunani ngoba akazange amkhulise uMampintsha.
UMampintsha wakhuliswa ugogo wakhe, angazi kungani esengifaka kwipolitiki yakwakhe, bekungewona umsebenzi wami ukumazisa ngomshado.
Ngibuhlungu ngalento (ayikhuluma kwivideo) futhi ngeke ngiyiyeke idlule.
Ngifuna ukumkhombisa ukuthi ngingowaseLamonti, ngizombophisa,” kusho uBabes.Uqhube wathi unina kaMampintsha wayazisiwe ngomshado futhi akukho okuthinta isiko angakwenzanga njengomakoti wakwakhe ngoba ubefuna ukuhlanganisa imindeni yabo ngalo mshado.
UBabes noMampintsha babophe ifindo lika sofa silahlane ngempelasonto.
Umshado wabo wesintu obuseBallito ubuhanjelwe osaziwayo, umndeni kanye nabangani.Laba culi baveza ngo-Okthoba nyakenye kwivideo eyasabalala ezinkundleni zokuxhumana ukuthi sebethembisene umshado.
U-Elaine ethubeni lonkuqoba indodo yeBET
INTOKAZI yakuleli engene yezwakala endimeni yomculo, u-Elaine, ingelinye lamaciko asemasha endimeni yomculo eliqokwe emcimbini wezindondo wase-USA, amaBET Awards.U-Elaine, ezwenikazi lase-Afrika, uqokwe emkhakheni weThe Viewer’s Choice: Best New International Act nentokazi yaseNigeria, uTems, nokuyibona bobabili abamele i-Afrika kulo mkhakha.
UMonde Twala wakwaViacom uveze ukuthi kuyabajabulisa ukuqhubeka nokuqokwa kwabaculi base-Afrika abakade bafika kulo mkhakha nabasha njengoba kucaca ukuthi umculo wabo unakiwe nakwamanye amazwe.“Umkhakha weThe Viewer’s Choice: Best New International Act wakhelwa ukuhlonipha abaculi abasanda kufika kulo mkhakha nabangene kuwona kwezwakala futhi abenza kahle kuwona.
Okunye ngawo ubheka ukuthi umculo wakho uhambe kangakanani kwamanye amazwe nokuyingakho kubonakala laba baculi kuwona, ” kusho uMonde.Uthe kuyajabulisa nokubona lonke uhlu lwabaculi abazohlonishwa kulo mcimbi njengoba benze kahle kakhulu ezingomeni zabo abaqokwe ngazo kulo mcimbi kanjalo nama-albhamu abo.
U-Elaine ubonge abalandeli bakhe noNkulunkulu ngokuqokwa kulo mcimbi, wathi uyohlale ebathanda ngenxa yento abemenzele yona.
Ukuvotela lo mkhakha kuqale ukuvulwa ngoMsombuluko, kuyoze kuvalwe ngoLwesihlanu ngo- 4 ntambama.Abanye abaculi abaqokwe kulo mcimbi base-Afrika baqokelwe emkhakheni weBest International Act nguBurna Boy waseNigeria, Diamond Platnumz waseTanzania noWizkid waseNigeria.
Lo mcimbi uzosakazwa bukhoma ngoJuni 28 kuBET Africa (DStv channel 129) ngo-2h00 ezintatha.
Sizogadla nangezinhlelo zakuleli isiteshi esisha kuDStv
SELUMENYEZELWE usuku okuzoqala ngalo isiteshi sethelevishini esisha esizobe sigadla ngezinhlelo ezahlukene zase-Afrika, iHONEY ezotholakala kuDStv (173), kusukela ngoFebhuwari 15.Kulesi siteshi kuzobonakala izinhlelo ezintathu zakuleli uma siqala okukhona kuzona oluthi Pastors Wives, Shine Shine neThe Buzz.Ohlelweni iPastors Wives kuzobonakala amakhosikazi abefundisi bamabandla amakhulu kuleli ekhombisa ngempilo yawo yansuku zonke.Lolu hlelo lusungulwe intokazi engumlingisi uSonia Mbele, owasungula iThe Realhousewives of Joburg.UYolisa Phahle ongumphathi wakwaMultichoice,uveze ukuthi, izinhlelo abazibophele kulesi siteshi zizogqamisa ithalente izwe i-Afrika elinalo.“Ohlelweni iPastors Wives sizobona ukuthi abesifazane abayeni babo abangabefundisi bamabandla adumile, bamelana kanjani nokuphatha ibandla nemindeni yabo.
Kulolu hlelo ngeke nje kugqame okuhle kuphela kodwa kuzobonakala  nezimpi phakathi kwala makhosikazi.
Okunye ngalo wukuthi ngeke kubonakale amakhosikazi abefundisi bakuleli kuphela kodwa nawakwamanye amazwe ase-Afrika,” kusho uYolisa.Uthe abanye besifazane abazobonakala ezinhlelweni ezihlukene kukhona uPearl Umeh waseNigeria, Patricia Kihoro noFoi Wambui baseKenya, Anele Mdoda, Mbali Nkosi no-Anele Zondo bakuleli.“UMbali uzokwethula uhlelo oluthi Shine Shine, oluzogxila ekusizeni abantu abafuna ukushintsha indlela ababukeka ngayo.
U-Anele Mdoda uzokwethula uhlelo oluthi The buzz, okuwuhlelo oluyinkulumo ngxoxo, la ezokhuluma khona nabesifazane basemazweni ahlukene ngezinto ezithinta isiko, ezothando, ezempilo abangani nemindeni,”’ kuchaza uYolisa.
Uthe kulesi siteshi okubajabulisa kakhulu wukuthi sizoveza izinhlobo ezihlukene zamasiko nendlela okuphilwa ngayo emazweni ase-Afrika.
NjengeDStv uthe bayathemba ukuthi bazoqhubeka nokuletha izinhlelo ezenza baziqhenye ngendlela abaphila ngayo abantu base-Afrika.Lesi siteshi uthe sizotholakala kuleli eNigeria, eGhana, Kenya, e-Uganda, Namibia, Botswana, Malawi, Zambia, Angola,Mozambique, eTanzania, DRC naseCameroon.Sona kuDStv uthe, sizotholakala kuCompact, Compact Plus nePremium.
Isayine esitebeleni                   sase-USA iJoyous
ABASUNGULI beqembu lomculo wokholo iJoyous Celebration, sebeveze ukuthi banqume ukusayinisa leli qembu esitebeleni saphesheya kwezilwandle ngenhloso yokusabalalisa umculo walo.Lokhu kulandela ukuthi kube nesivumelwano phakathi kwesitebele sakuleli i-Universal Music Africa neMotown Gospel, ezinze e-USA.UDkt Lindelani Mkhize ongomunye wabasunguli baleli qembu, uveze ukuthi lesi isiqalo esisha kubona njengoba belungiselela ukukhipha i-albhamu yabo yesi-25.“Kule minyaka engu-25 siyingxenye yaleli qembu, kuningi ebesikufunda ngakho ke ukushintsha kwezinto ezenzeka ngayo kulo mkhakha esikuwona sibone kungcono ukuthi sithathe lesi sinqumo.
Umculo weJoyous usuzotholakala e-USA naseCanada okwamanje esithemba ukuthi lesi yisiqalo esisha.
Sizizwa sivuselelekile, sinomdlandla omusha njengoba sishintsha izinto nje siya kwelinye izinga,” kuchaza uLindelani.
Uthe uhambo lwabo lube olungelula kuyona yonke le minyaka kodwa kuyabajabulisa ukuba la bekhona manje.
“Ukuhlanganisa iminyaka engu-25 akulula neze, ukuba nobudlelwano nalesi sitebele kuyasijabulisa njengoba kuzovula amanye amathuba emazweni aphesheya kwezilwandle njengoba sidinga ushintsho.
Esifuna ukukusho, i-albhamu entsha isetshenzwe kakhulu futhi abantu abalindele okuhle nokumnandi kodwa kuyona maduzane, njengoba izophuma iPhasika lingakadluli,” kusho yena.U-EJ Gaines ongomunye wabaqondisi besitebele iMotown Gospel, uveze ukuthi bakujabulele ukusebenzisana ne-Universal Music Africa, ebathulela iJoyous Celebration asebebonile ukuthi yiqembu elithandwayo emhlabeni wonke.
USipho Dlamini ophethe i-Universal Music Group kuleli, uveze ukuthi leli thuba kube elijabulisayo njengoba leli qembu liqhubeka likhula.
“Umculo wabo uzofinyelela nakwabanye abalandeli babo.
Siyabemukela futhi siyathemba ukuthi sizosebenzisana kahle ukuze kuqhubeke nokuvuleka kwamanye amathuba.
Sizosebenza nabo kukhona konke abakwenzayo okuthinta nokuqopha umculo wabo nokuhambisa iqembu lonke la liya khona.
Lokhu kufezekise iphupho lethu leminyaka," kuchaza uSipho.I-albhamu yeJoyous Celebration 25 ezophuma isihloko sayo sithi Still We Rise.
Ufuna abalingisi baholelwe ngemidlalo yabo emidala
UMLINGISI wakuleli osemnkantshubomvu uNambitha Mpumlwana, ukhala ngokudliwa kwamandla abo bebhekile njengofishi emkhakheni wezokungcebeleka.
Ekhuluma kwiNewzroom Africa ngeledlule, uNambitha uthe kufanele kube nemali abakhokhelwa yona uma kuphindwa imidlalo emidala, abasuke bekade bebambe iqhaza kuyo.
"Ngesikhathi kuqala ukuvalwa kwezwe besingasebenzi.
Ngisho sebevumelekile abantu ukusebenzela emakhaya kodwa besebenzisa izinkundla zokuxhumana, kodwa bengingakwazi ukusebenza ngenxa yokuthi umsebenzi engiwenzayo udinga ngisebenze eduze nabantu.“Into engaphephisa endlaleni imali oyithola uma kukhonjiswa umdlalo owawulingisa kuwo.
Okwamanje imithetho ekhona ayikasivumeli ukuba sihole imali, ngokuphindwa kwemidlalo esilingise kuyo, " kuchaza uNambitha.
Lo mlingisi uqhube wathi uyafisa eminyakeni ezayo ukuba uma kuphindwa imidlalo enaye, ahlomule naye.
"Ngifisa uma kuphindwa imidlalo enjengoGenerations, Justice For All  neBeyond Borders nanoma iyiphi imidlalo engiyenzile.
Uma iphindwa kusasa kufanele nami ngihole.
"Uthe abadidiyeli bemidlalo balokhu bethi bakhokhela abalingisi ngokubaveza emphakathini.
"Bathi abantu bazokubona.
Ngiyaxakeka ngoba kudala abantu bengibona.
Ngiyacela ungikhokhele.
Khokhelani amaciko."
Uthe ukuxhashazwa kwamaciko ngale ndlela wumkhuba omdala obuwenzeka ngisho nangezikhathi zoHenry Cele, owalingisa indawo eqavile emdlalweni UShaka Zulu.
"UShaka Zulu udlalwe kakhulu e-America kodwa uCele ubengatholi lutho ngokuphindwaphindwa kwalo mdlalo."
Uthe abalingisi benza umsebenzi omkhulu wokududuza abantu abadangele emakhaya kodwa bona abaneme.
"Abantu abafuni ukubona uNambitha kodwa basuke befuna ukubona abantu esibalingisayo.
Mina sengifuna babone uNambitha ukuze bazi ukuthi unengane futhi ukhokhela umuzi.
Amabhange awanandaba nokwaziwa kwami kodwa afuna imali nomasipala waseGoli udinga imali yama-rate.
"UNambitha ukhuze ibuya ekulingiseni njengoba ezobonakala emdlalweni omusha ozokhonjiswa kuSABC 1 kusasa ngo-8 ebusuku othi The Kingdom.
Lezi zindaba ziqinisekiswe nguye ekhasini lakhe leTwitter.
UBaby Cele emdlalweni omusha kwithelevishini
UMLINGISI uBaby Cele-Maloka, indawo abeyilingisa kaGabisile esanda kuphela emdlalweni Uzalo kuSABC, useveze ukuthi ungomunye wabalingisi abazobonakala emdlalweni omusha ozoqala ku-e.tv.UBaby Cele ufake isithombe sakhe nomlingisi ogcine ukubonakala emdlalweni Isidingo uLindani Nkosi, wathi bazobe bengabaganene kulo mdlalo abazobe bedume ngelikaMnuz noNkk Nkosi.“Sinethulela uMama noBaba uNkosi enizobabona emdlaweni omusha ozayo ku-e.tv,” kubhala uBaby Cele ngamafuphi.Ngeledlule Isolezwe lizame kaningi ukuxhumana noBaby Cele ukuzwa ngokuphela kwendawo ayilingisayo kuZalo, kodwa langaphumelela ukuxoxa naye njengoba kuvele ukuthi umatasa nokuqopha emdlalweni omusha .
Leli phephandaba libike ngalo mdlalo ozovala isikhala seRhythm City  ekhonjiswa ngo-7 ebusuku phakathi nesonto, okwamenyezelwa ukuthi iyaphela ngoJulayi 16, emuva kweminyaka engu-13 ikhona.Ngokuthola kweSolezwe izinhlelo zomdlalo ozongena esikhaleni sayo ziya ngokuvuthwa njengoba inkampani ezowuqopha isikhona, futhi isiqalile ukuqopha.
"Ikhulunyelwa phansi eyomdlalo omusha obizwa ngeHouse of Zwide.
Nakuba abaphathi beBomb Production bengakafuni ukuphumela obala kodwa sekutholakele ukuthi sebethole ikhaya elisha kwa-e.tv njengoba kuthiwa iHouse of Zwide izongena esikhaleni seRhythm City," kusho umthombo.Uthe kunezingqalabutho zeSibaya ezizofudukela kwiHouse of Zwide ukuyoshukumisa kanjalo nabasebenzi.Inhloko yemidlalo evutshelwe eNingizimu Afrika yakwa-e.tv uHelga Palmer, ikhuluma neSolezwe ngalo mdlalo omusha iveze ukuthi okwamanje ngo-7 basagxile kwiRhythm City kuze kufike isikhathi sokuphela kwayo.Ukuphela kweRhythm City kulandela isimemezelo sokuphela kweSibaya  kuMzansi Magic esizophela ekupheleni kuka-Ephreli.KwaSABC 2 ngakolunye uhlangothi khona kuncishiswe isikhathi okudlala ngaso iMuvhango njengoba isidlala izinsuku ezintathu ngoMsombuluko kuya kuLwesithathu.Kusona lesi siteshi kube sekubuyiswa umdlalo iGiyani.
ObekwiSibaya uselingisa koweshashalazi wodumo
UMLINGISI wodumo kwiSibaya, uBheki Mkhwane, uyingxenye yabalingisi abasha bomdlalo weshashalazi okhuza ibuya osihloko sithi Bopha!.
UBheki obelingisa indawo kasomatekisi uSamson Ndlovu kwiSibaya, uzobonakala noTerrence Ngwila noTshallo Chokwe kulo mdlalo kaPercy Mtwa.Sekuwumlando ukuthi Isibaya sisongiwe kuMzansi Magic kwathi indawo yaso yavalwa iDiep City.
UMtwa ongumqondisi womdlalo, uthe umyalezo usafanele ukudluliselwa kubantu namanje ngoba isikhathi asikakashintshi futhi kusenzeka,  okwakwenzeka kudala.“ Njengoba umyalezo wawubhekiswe emaphoyiseni ngesikhathi sikahulumeni wobandlululo, ngokuhlukunyezwa kwabantu abamnyama, namanje zisenzeka izigameko zokuhlukunyezwa kwabamnyama ngamaphoyisa.
Isihluku esenzeka eMarikana kubulawa abantu ngamaphoyisa, singesinye sezibonelo zokuthi amaphoyisa asenesihluku asibhekise kubantu abamnyama,” kusho uMtwa.UMtwa uthe bazoqala kusasa ukuzilungiselela lo mdlalo okulindeleke ukuthi uye nakwezinye izifundazwe.
Phambilini umdlalo wavakashela emazweni ahlukene njengoSwaziland, Scotland, England, USA nase-Australia.
IBopha!
ike yahlabana ngezindondo kwiDrama Critic Circle Awards, eyeBest Play, Best Director neBest Actor kwiLos Angeles International Festival ngo-1987.
Ngo-1993 yaphendulwa ifilimu yaseHollywood,  eyayiqondiswa wumlingisi wamafilimu waseMelika, uMorgan Freeman.
Kuvulwe eminye imingenelo kumaSaftas
ABEMIKLOMELO yezokulingisa ehlonishwayo eNingizimu Afrika amaSouth African Film and Television Awards (Saftas), banxusa ukuba kuthunyelwe imingenelo yeminxa yokuhlonipha abenze kahle.AmaSaftas okuzobe kungaka-15 uma esenziwa kulo nyaka ngoMeyi 21 no-22.INational Film and Video Foundation ebhekele imiklomelo ifuna imingenelo emunxeni weLifetime Achiever Award.
Kulo munxa okwake kwahlonishwa kuwo abalingisi okubalwa uThembi Mtshali-Jones, John Kani, Lillian Dube, Joe Mafela, Cynthia Shange nabanye, kufuneka abantu abanamava abanegalelo elikhulu kwezethelevishini namafilimu eNingizimu Afrika naphesheya.Omunye umunxa okufuneka imingenelo kuwo ngoweYouth Achiever Award.
Kuwona kufuneka abantu abenza umsebenzi wabo ngokuzimisela abaneminyaka engaphansi kuka-35.Kowe-Outstanding Person with Disability Contributor Award kufuneka ophila nokukhubazeka ogqame kwezamafilimu nethelevishini, Outstanding Provincial Contributor Award okuzohlonishwa ngawo umuntu, iqembu okanye umkhankaso othuthukisa amafilimu nethelevishini esifundazweni nowe-Emerging Filmmaker Award okuhloswe ngawo ukuklomelisa umuntu osemusha kwezamafilimu nethelevishini.Yonke imingenelo kumele ithunyelwe kwiNFVF ngaphambi kuka-Ephreli 2.Ukungenela kweminye iminxa kuvulwe ngoNovemba ngonyaka odlule kwaze kwaba nguJanuwari 22.Muva nje kusanda kuphuma ithenda lokufuna inkampani ezohlela umcimbi wakulo nyaka ozodonsa izinsuku ezimbili.
Ukulifakela kuvalwa kusasa.
Akudluli kumsakazi woKhozi owaliwa yisoka
UMSAKAZI woKhozi FM othandwa abaningi ngomusa namancoko, uMroza Buthelezi udlulise enduduzo kunontandakubukwa obuye abe ngumethuli wezinhlelo osanda kugilwa yisoka lakhe, uLaSizwe.
UMroza uveze ukuthi isigameko sokugileka kukaLaSizwe simvusele iminjunju yokwaliwa yisoka engalonanga ngalutho.
Lo msakazi uveze lokhu ohlelweni lwantambama iSisonke Drive alwethula noMzokoloko, uthe lo mshophi wamehlela eminyakeni eminingi eyedlule kodwa uma ecabanga ngakho kuvele kuzwele engathi yinto eyenzeke izolo.
Uthe lokhu kwamehlela ngosuku olukhulu lokuhlukanisa unyaka, ngalowo mzuzu wayetetemuka nabanye kumnandi bengcebeleko olwandle kanti isoka lihlela ukumala.
"Awufuni ukudlula lo myalezo Mzo, ngempela ngiyadinga ukwelulekwa ngoba noma sengimdala ngingaka manje kodwa umyalezo wahlala.
Cha, wagadla mfowethu," kusho uMroza ephela insini.
Okumangaza kakhulu ukuthi le nsizwa ayigcinanga ngokucela bahlukane kuphela kodwa yaphinde yavuvuzela usawoti esilondeni"Waze wakugcizelela impela ukuthi uyabona sengathi impilo yami imile.
Ifana nesiqeda ngakho ngeke akwazi ukuthi siqhubeke," kusho uMroza.
UMzokoloko ubelokhu emduduze njalo uzakwabo.
Kuphinde kwavela ukuthi leli soka labuye lazisola ngokuhamba kwesikhathi selibona uMroza esimama kwasho khona ukuthi wawuzwa kahle umyalezo njengoba usankeneneza namanje ezindlebeni.UMroza ungomunye wabasakazi boKhozi abahlala benconywa ngokuba nobuntu nokuhlonipha umsebenzi nabalaleli nokumenza ahlale ehamba phambili.
Ngaphandle kwalokhu uma kuziwa endimeni yezokusakazi ukhombisile ukuthi alukho uhlelo olungamhlula njengoba ekwazi ukusakaza ngesikhathi ezahlukene kanti nezinhlelo asezenze kulo msakazi seziningi kakhulu.
Ulaxaze ubuthishela olingisa kwi
UKUHLALA etshelwa ukuthi akabukeki kahle futhi nomzimba wakhe awuhehi, akumvimbanga ukuthi afeze amaphupho akhe umlingisi waseBergville.UNompumelelo Vilakazi (23), olingisa indawo kaSne kwiDiepCity edlala kwiMzansi Magic, uthi ukhulele esigodini saseMagangangozi, nokuyilapho afunda waqeda khona eWinterton, eBergville.Kumanje uNompumelelo ungomunye wabalingisi abaphambili, kulo mdlalo ongene endaweni yeSibaya.
Engxoxweni neSolezwe le ntokazi idalule ukuthi ngenkathi iqeda umatric yafundela ubuthishela e-UKZN eThekwini, okuyilapho yafunda kabanzi ngomkhakha wokulingisa.“Ngasekhaya kuneqembu elenza izinto ezihlukene emkhakheni wamaciko engaba yingxenye yalo, futhi lalihambela izindawo ezihlukene eBergville.
Bengihlala ngitshelwa ukuthi angimuhle futhi nginomzimba omkhulu, lokhu kwenza ngizenyeze kakhulu ngangakhululeka ekwenzeni into engizithandayo.
Ngaqeda isikole ngase ngiya kokwenza iziqu zobuthishela e-Edgewood, nokuyilapho ngabuyelwa ukuzethemba ngenxa yezinto engafike ngazithola khona, ezithinta ukulingisa yize ngingakufundelanga kodwa kuningi engakufunda khona,” kuchaza uNompumelelo.Uthi esafunda ngemva kokubuyelwa ukuzethemba kwakhe, wangenela umncintiswano wozime wabantu abondlekile, nokuyinto eyamjabulisa.
“Ngabuyela ekhaya ngo-2019, ngaqala ngazama ukungena emkhakheni wokulingisa.
Bengithumela ama-video ami ngilingisa ezinkampanini ezihlukene kuleli.
UMandla N ngibone ngenkathi efuna abantu abazolingisa ku-Instagram, ngazama kodwa ngangaphumelela ngoba inetwork ibingihlupha emakhaya.
Lelo thuba lagcina lingilahlekele.
Kuthe sengingalindele lutho, uMandla wangibiza eGoli ngizokwenza inhlolokhono yalo mdlalo, okuyilapho ngashiya phansi nokufundisa eNtatakusa Secondary, la kwamina ngafunda khona,” kuchaza uNompumelelo.Uveze ukuthi indawo kaSne njengoba abantu sebeyibonile, izoqhubeka nokukhombisa owesifazane obekezelela ukuhlukunyezwa yisoka lakhe.“USne ngesikhathi uqala lo mdlalo ubeyisigebengu esikhululekile, kodwa manje usenovalo ngemuva kwesigameko esehlile kwaze kwakhona oboshwayo.
Okunye ngaye wukuthi uhlalele ubudlelwane lapho ahlukunyezwa khona kodwa ngeke aye ndawo ngoba uthola uthando esokeni lakhe, nokuyinto akhule engayazi.
Ubudlelwane bakhe nesoka  buzogqama kanti abantu bangalindela nokunye okukhulu kulo mdlalo,” kuchaza intokazi yaseBergville.Lo mlingisi uveze nokuthi ubusisekile empilweni ngokuthola indawo ephambili emdlalweni omkhulu kangaka, ekubeni uyaqala ukulingisa emdlalweni wethelevishini.
'Kusenzima ukukhuluma ngoNgamla'
UVEZA ukuthi bekusenzima ukukhuluma ngokushona kukazwakwabo umlingisi owayedlala indawo ephambili kumdlalo wansuku zonke phakathi nesonto kuSABC 1, iGenerations, uSonia Mbele.
Lo mlingisi owayedlala indawo kaNtombi kwiGenerations nokuyindawo eyayimsondeza kuMenzi Ngubane, owayelingisa ekaSbusiso “Ngamla" Dhlomo, uveza ukuthi ubengathule nje ngoba engezwanga ngezindaba ezibuhlungu zokudlula kukaMenzi kodwa bekusenzima ukuthi aphawule ngakho.
"Bengithule ngisetshisa izindaba zokudlula kwakhe emhlabeni.
Okwethu bekuwuthando olwaluhlanganiswe umdlalo wethelevishini, uyohlala uwubambo lukaNtombi," kusho uSonia.
Abantu abaningi bakhumbule izikhathi ezazimnandi nemdima eyadlalwa yilaba bobabili kwiGenerations eminyakeni edlule.Le ndawo njengoba esho USonia yabenza basondelana kakhulu nokwenza kwabanzima ukwamukela kubabukeli uma bexoshwa laba balingisi kwiGenerations.
UMenzi uqhubeke nokulingisa kweminye imidlalo emikhulu okubalwa kuyo neSibaya kanjalo namafilimu.
Kuyona yonke imidlalo ebelingisa kuyo ubevelela ngekhono lakhe nobekumenza abenogazi kubabukeli.
Yize ebesewumlingisi onamava kodwa ubengababukeli phansi ozakwabo abasebasha kwezokulingisa ngokushona kwabanye babo okubalwa nomlingisi weHostella uThobani Nzuza.
Ezindaweni zokungcebeleka nasezitolo uMenzi ubevamisile ukubonakala exoxa nabantu ethatha nezithombe ngaphandle kokukhononda.
Uzobonakala kuZalo uMaMkhize
UZOTHI xinti izinsuku ezimbalwa emdlalweni Uzalo usomabhizinisi waseThekwini uShauwn Mkhize.UShauwn udume kwabaningi ebonakala ohlelweni obelukhombisa ngempilo yakhe oluthi KwaMamkhize, obelukhonjiswa kuMzansi Magic.NgoMsombuluko ntambama inkampani eqopha Uzalo iStained Glass, iveze izindaba zokuthi uShauwn, uzobonakala kulo mdlalo kusukela ngoLwesine (namhlanje).Ngokwesitatimende esithunyelwe kwabezindaba uShauwn uzobe elingisa indawo yowesifazane ongusomabhizinisi onemali, ofuna ukuthenga ibandla iKwaMashu Kingdom Church.Ngokwamazwibela alo mdlalo kuleli sonto, abazalwane sebezwile ukuthi umfundisi wabo ufuna ukudayisa ibandla, okuzothi esiqeshini sangoLwesihlanu bathole ukuthi kukhona oselithengile.
Ekhuluma ngokuba yingxenye yalo mdlalo uShauwn, uthe ube nesikhathi esimnandi eqopha kuwona.
"Ngijabule kakhulu ngokuthola ithuba lokubonakala kulo mdlalo isikhashana, njengoba kungeke kube isikhathi eside.
Ukubona abalingisi balo mdlalo futhi ngibe nesikhathi nabo kube umzuzu ojabulisayo kimina futhi okusekude ukuthi ngiwukhohlwe.
Esengikulindile manje ukuthi wonke umuntu abone uhlangothi lwami lwethalente ebengilifihlile, lingaziwa muntu,“ kusho uShauwn.NgoLwesihlanu iyaphela isizini yesithupha yalo mdlalo njengoba kuzoqala eyesikhombisa ngoMsombuluko.UNomfundo Zondo okhulumela lo mdlalo, uveze ukuthi kuleli sonto bazokhipha isitatimende esizocacisa ngokusha okuzobonakala kusizini entsha, nokuthi obani abadlali abazobonakala kuyo.Kuleli sonto kuphinde kwavela izindaba zokuthi uJet Novuka, obelingisa indawo kamseshi uMpambani, uyashiya kulo mdlalo.Abanye abashiyayo kubalwa uSiyabonga Shibe noBaby Cele ogcine ukubonakala kulo mdlalo emasontweni amabili adlule.Ekupheleni kwaleli sonto ababukeli balo mdlalo bazobe sebazi ukuthi obani abalingisi abasha abazoqala ukutheleka kulo mdlalo ngesonto elizayo.Kuwona ezinyangeni ezizayo kulindeleke ukuthi abalingisi abadala balo mdlalo babonakale kuwona maduzane.Kwababuyayo kubalwa uKhaya Dladla, Nokuthula Mabika, Ntokozo Dlamini noNay Maps.
Amacala endoda awahlangene nomkayo: Ongoti
UKUVELA kwesiqephu ohlelweni iReal Housewives of Durban lapho ongunkosikazi wesihlabani sokholo esingasekho emhlabeni, u-Ayanda Ncwane etshelwa ukuthi kumele ayohlawula amacala awashiya kubo kwentombi, simangaze abaningi.
Izakhamizi zaseNingizimu Afrika nababukeli bohlelo lakwiShowmax iThe Real Housewives of Durban oselukhonjiswa kuMzansi Magic, balokhu bephawule njalo ngokuvela kwezindaba zokuthi u-Ayanda Ncwane kumele angenelele azame ukuyohlawula amacala kaSfiso Ncwane owashiya ethembise ukuyohlawula kubo kanina wengane yakhe naye oyingxenye yalolu hlelo.
Kulolu hlelo lokhu kuvele njengento eyingxenye yesiko newubuntu futhi umndeni wakubo kanina wengane obona kungaba yisixazululo esingaqinisa nobuhlobo.Ongoti bezamasiko bathi noma ikanjani ingane nonina bafanelwe ukuyohlawulwa futhi nabakubo kantombi bafanele ukubasela inhlawulo.
Ungoti wezesintu nesazi samasiko uSolwazi Sihawu Ngubane uthe lokhu kusuke kudinga ngqo umuntu wesilisa ngoba amacala akhe okumele ahlawulwe uyena.
Owesifazane oyingoduso noma oshade naye ephila noma engasekho emhlabeni usuke engangene nakancane.
"Akangene nakancane owesifazane emacaleni enziwe indoda yakhe ngoba noma ngabe bashadile yaphinga, kufanele kube iyona eyohlawula ingane ekhabonina.
Uma kwenzeka indoda ishona ingakahlawuli, unkosikazi akangene lapho.
Angikaze ngizwe ngisho emlandweni ukuthi endulo kukhona okufaka owesifazane emacaleni endoda," kusho uNgubane.Eqhuba uthe isintu sihambisana nobuntu.
Uma kwenzeka owesifazane enothando lokuqoqa izingane zendoda yakhe, kuhle futhi kuyakhuthazwa kodwa kodwa akukho okomphoqayo.
Uma kuvuka amacala endoda kusuke kufanele abakubo kantombi bayozibika kubo kandoda. "
Inja ibanjelwa umnikazi wayo, uma indoda ishona kade ishiye yone komunye umuzi yaze yathola nomntwana, kumele kuyobikelwa abazali bayo ekhaya.
Yibona okumele bamele lawo macala ngoba uma kuzohlawulwa komunye umuntu, kuthintwa nomsamo kubikelwe idlozi.
Uma unkosikazi enesifiso sokufaka isandla, angapha abazali imali kube yisipho sabo bese bona beyisebenzisa ngendlela yabo,"kusho uNgubane.Eqhuba uNgubane uthe okuba umqondo omuhle ukuthi owesifazane onengane engaziwa noma etholwe ngaphandle, abakubo bayombika nangalo usuku okuvele ngalo ukuthi indoda ayisekho emhlabeni ukuze uma kunesiko eligcinwayo nelingakhaleleka enganeni isheshe ilithole.
"Isiko elingagcinwa ngaleso sikhathi eliqondene nesifo kodwa uma sekukhaleleka amanye kufanele enziwe ingane seyihlawuliwe abakubo kandoda.
Unkosikazi naye onezingane naleyo ndoda eshonile okumele azikhulise yedwa ngakho ukuhlawula ingane eyodwa kungabe sekusho ukuthi uma kuvela enye ingane nayo kolindeleka ukuthi enze okufanayo,"kusho uNgubane.Omunye futhi ungoti wesintu nokukhuliswa kwezintombi, uNkk Nomagugu Ngobese ubambe emazwini kaNgubane njengoba ethe ingane ezalelwe ekhaya ngokomthetho wesintu eyasekhabonina ngoba nezinto zesintu zisuke zilindeleke komalume.
"Uma kuyingane yentombazane kuze kulindeleke imicimbi efana nembeleko nomemulo yenzelwe ekhabonina lapho sithi ikomalume khona.
Unkosikazi wendoda eyakutholisa untwana akahlangane nakancane nenhlawulo yengane nokugcinwa kwesiko ngaphandle uma ezenzela yena kusuka othandweni,"kugcizelela uNkk Ngobese.
Ubengafune dumo uMjokes - Mahoota
UMNGANI omkhulu ka-Emmanuel "Mjokes" Matsane, uDJ Mahoota uthe ukhalise okwengane encane ngesikhathi ezwa ngokushona kwakhe.UMjokes ushone entathakusa ngeSonto engozini yemoto bebuya konandisa emcimbini.
Ubesanda kukhipha ingoma ethi Phanse ngeNdlondlo ngoMeyi 14.ITrompies ibunjwe nguMjokes, Spikiri, Mahoota, Donald Duck noJakarumba.
"Umfowethu omkhulu uMjokes.
Ngikhale njengengane ngesikhathi ngizwa ngokushona kwakhe," kusho uMahoota.
"Ngifunde naye saze saya nasekolishi ndawonye.
Yilapho sisungule iqembu lomculo khona ngaphambi kokuhlangana noJaros (Jakarumba) wasifaka kuSpikiri noMdu Masilela eqenjini iMM Deluxe.
USpikiri wasifaka njengabadidiyeli nonjiniyela bomsindo.
Sasebenza noSenyaka nabanye ngaphambi kokukhipha iTrompies ngo-1992, 1993 no-1994 naye wakhipha eyakhe i-albhamu iCopperhead.
"Uchaze uMjokes njengomuntu obezithobile.
"Ubehlukile kunathi.
Ubengathandi ukwaziwa, engenandaba nezimpahla ezibizayo nodumo futhi engazifuni izinto eziwubukhazikhaza.
Ubethanda ukusiza abantu ebhalela abanye izingoma njengeMafikizolo neBongo Maffin.
Usize abantu abaningi.
"UMahoota uthe namhlanje kuzoba nenkonzo yesikhumbuzo eBaseline, eNewtown ngo-2 emini.
Inkonzo yomngcwabo izoba seDlamini Hall, eSoweto, ngoMgqibelo ngaphambi kokuthi ayobekwa emathuneni aseWestpark Cemetery.
"Kunesivuvu sesithathu seCovid-19 manje ngakho asifuni umngcwabo uyibhebhethekise.
Yonke into izosakazwa bukhoma i-ink sizoyifaka emakhasini ethu ezinkundleni zokuxhumana kusasa."
Owakuleli uzolingisa indawo ephambili efilimini
UPHELELWE amazwi okubonga umlingisi uThuso Mbedu, ohalaliselwe ngabantu abahlukene emuva kokuvela izindaba zokuthi uzodlala indawo ephambili efilimini nomlingisi ohlonishwayo uViola Davis.UThuso (29), okuthiwa wake wakusho ukuthi uyafisa ukusebenza noViola, uzolingisa efilimini iThe Woman King.UViola nenkampani edidiyela ifilimu, iJuVee Production yaseLos Angeles, babhale emakhasini abo kwiTwitter ukuthi bajabule ngalokhu.UThuso uthe amaphupho ayafezeka.
"Uthando nokungeseka eningikhombise khona kuyamangalisa futhi kungishiye ngiphelelwe amazwi.
Amazwi enu okungigqugquzela angenza ngithobeke kakhulu.
Ngiyabonga ngokukholelwa kimi," kusho uThuso ekhasini lakhe leTwitter izolo emini.Uthola le ndawo efilimini nje, ulungiselela ukuqala ukubonakala elingisa indawo ephambili emdlalweni waku-Amazon iThe Underground Railroad  eqala ngoMeyi 14.Abantu abaningi okubalwa kubo nosaziwayo baseNingizimu Afrika bamhalalisele kakhulu ngalokhu.Phakathi kwabo kubalwa uTerry Pheto, Winnie Ntshaba, Minnie Dlamini, Jessica Nkosi, Pearl Thusi, Zola Nombona nabanye.Lo mlingisi oke wahlala oLundi naseMgungundlovu, uke walingisa emidlalweni okubalwa kuyo iSaints and Sinners, Generations: The Legacy, Scandal!, Is'thunzi  neminye futhi waqokwa emiklomelweni ama-Emmy Awards.
OwoKhozi ucasule omaskanda eqamba izinja zakhe ngabo
UZITHINTELE owoKhozi FM eqamba izinja zakhe ngamagama omaskanda maqede wawadalula kwiFacebook.U-Ayanda Melansi, onguphrojusa wohlelo iJabul’ Ujule oludlala kuKhozi FM nolushayelwa nguDudu “ Lady D” Khoza, ucasule abaculi bakamaskandi, ngenkathi edalula ukuthi izinja zakhe zinamagama afana nawabo.Ubhale kwiFacebook ezwakalisa ukukhathazeka ngokugula kwezinye zezinja zakhe, athe uthole ukuthi ngesikhathi ziyohlolwa kuvele izinsolo ezithi zidliswe ushevu.
U-Ayanda ubethe ukhathazekile ngokugula kwezinja zakhe, okunguNtencane noNyonemhlophe.
Kuyona iFacebook kukhona obuze ku-Ayanda isizathu sokuqamba izinja zakhe ngamagama omaskandi,  waphendula ngokuthi akunasizathu kodwa ngamagama awathandayo.Udalule nokuthi empeleni bezinhlanu izinja zakhe sezizonke, okunguMfazomnyama, Mgqumeni, Nyonemhlophe, Ntencane noSgwebo Sentambo.
Uthe kodwa uSgwebo Sentambo noMgqumeni sebathengwa, usesele nezinye.Kuthintwa uSgwebo Sentambo ngalolu daba, uthukuthele wagana unwabu, wathi kumele u-Ayanda asho ukuthi ufunani kuyena usengaze aqambe inja yakhe ngegama lakhe.“Ngeke ngikwazi ukuthula ngale nto eyenziwe ngu-Ayanda ngoba ngiyabona ukuthi unenkinga nami.
Wake wangitshela emehlweni ukuthi akangithandi.
Manje usezoqamba inja, ngami.
Ngifuna angichazele ukuthi ufunani.
Ngeke ngithule nje enza le nto.
Ngeke futhi ngimncenge ngoba ngisaba ukuthi umculo wami kawuzodlalwa kuKhozi ngoba vele kawudlalwa,” kusho uSgwebo Sentambo.USgwebo Sentambo usho kanje maqede waqopha i-video wayifaka ezinkundleni zokuxhumana echapha u-Ayanda Melansi ngenhlamba.UNdlemnyama waBafana bakaMgqumeni, uthe okwenziwe ngu-Ayanda kungubukela phansi omaskanda.“Uma kungukuthi la magama uyawathanda, kungani engaqambanga izingane zakhe ngawo kunokuthi aqambe izinja?
Angimazi ukuthi uhloseni ngale nto,” kusho uNdlemnyama.UNyonemhlophe uthe usamangele ngesenzo sika-Ayanda.“Kufana nokuthi usithukile ngoba kuyacaca ukuthi usibona siyizinja.
Kuyadumaza ukuthi akhombise ukubukela phansi umculo kamaskandi ngalolu hlobo,” kusho uNyonemhlophe.UNtencane uthe yena akaboni lutho olubi futhi ubengeke u-Ayanda afake negama lakhe uma kungukuthi ubeqonde into embi.“U-Ayanda ngudadewethu.
Ngiyamhlonipha naye uyangihlonipha.
Ngisho kukhona inkinga enginayo ngiyaxhumana naye, ngifune iseluleko,” kusho uNtencane.Ethintwa u-Ayanda, uthe ngeke esakwazi ukuphawula ngalolu daba.“Into esingicasula wukuthi uSgwebo wenze ne-video engichapha ngenhlamba.
Akaqhubeke enze ngendlela abona ngayo.
Mina ngisamile ekutheni bengikhuluma ngezinja zami engikhathazekile ngokugula kwazo,” kusho u-Ayanda.
UKing Sfiso uhlonipha Isilo ngengoma
UMSAKAZI woKhozi FM ophinde abe nguDJ wasezindaweni zobumnandi, uKing Sfiso, uthi kuqondanile ukuthi ethi esehlele ukukhipha ingoma ehlonipha Isilo samaBandla, sivele sikhothame.UKing Sfiso ngoLwesihlanu, ukhiphe i-Extended Play, enezingoma ezintathu ethi Not In My Name.Kuyona kukhona ingoma ebizwa ngeSilo samaBandla apike kuyo uDrega.
"Ngeke ukholwe ukuthi ingoma eyango-2019.
Sasihlele ukuthi siyikhiphe ngonyaka odlule kodwa ngenxa yomvalelandlini yagcina ingaphumanga," kusho uKing Sfiso.
"Isilo sikhothame sengivele ngiluhlelile usuku ezophuma ngalo.
Isizathu esenza ngingakaze ngikhulume ngayo le ngoma nokuyiphusha ingoba angifuni kube ngathi ngisizakala ngokukhothama kwaso.
Ngike ngakucabanga kodwa ngabona ukuthi abantu bazosho ukuthi "awubuke leli thatha.
"Uthe umqondo wokuhlonipha Ongangezwe Lakhe waqhamuka emuva kokuzwa uBlack Coffee edlala izibongo zakhe uma edijeya.
"Sasifuna ukuthola enye inyosi ukuthi izozisho engomeni kodwa sagcina singayitholanga," kusho yena.UKing Sfiso owethula uhlelo iBhampa 2 Bhampa neChillas,  uthe ubefuna ukukhipha i-albhamu kodwa ucwaningo lwakhe lwaveza ukuthi isikhathi asivumi.Uthe ngonyaka odlule ukhiphe ingoma ethi Maqondana noDJ Vitoto noSkyewanda, eyenza kahle ngokudlalwa emsakazweni kodwa yasheshe yaphupha.
"Ingoma yenza kahle izinyanga ezimbili bese iyacwila.
Ukuphusheka kahle komculo kuncika ekutheni uyaya yini kubantu.
Uma uthembele emsakazweni nakuthelevishini kuyashesha ukuphela.
Ingoma sasihlola ngayo ukuthi kuyenzeka yini, sabona ukuthi akwenzeki, yingakho ngikhiphe i-EP ukuze ngizokwenza abantu bangangikhohlwa.
"I-EP yakhe itholakala ezitolo zomculo okubalwa kuzo i-iTunes, Traxsource nezinye.
Asibanike ithuba abasakazi ezinhlelweni ezintsha
KUYASUKA ukukhuluma kuleli sonto ngoLwesine njengoba iziteshi zeSABC zizoshintsha izinhlelo abasakazi bafakwe kwezinye.Minyaka yonke uma sekungu-Ephreli kusuke kuqala unyakazimali omusha emsakazweni okusho nokuqala kwezinkontileka ezintsha.Silinde uLwesine nje, asevele aqalile amahlebezi oukuthi izinhlelo zizoshintsha kanjani kwezinye iziteshi kodwa sesilinde ukuthi kuqinisekiswe yiziphathimandla.Lo mkhuba wokushintsha abasakazi yinto endala ejwayelekile kodwa kwesinye isikhathi thina njengabalaleli sibuye senze sengathi kusha sifune izinto zenzeke ngendlela  yethu.Ngiyazi, imisakazo ikhona ngenxa yethu futhi nabaphathi kumele bazibheke nezimfuno zethu kodwa kwesinye isikhathi asibanikezi ithuba abasakazi lokuthi bazinze ezinhlelweni.Uthi umuntu eqala nje ngakho kodwa sibe sesimgxeka sibona izici.
Hhayi ngoba esuke ebheda kodwa sivala izindlebe singafuni ukuzwa okuhle ngoba nakhu isithandwa sethu singangenanga ohlelweni ebesisuke sisibheke kulo.Ngiyacela sike sibanikeze ithuba lokuthi bazinze ezinhlelweni bajwayele bese kuyima sibehlulela kahle.
Izibalo zokulalelwa kwemisakazo ezikhishwa yiBroadcast Research Council of South Africa yizo ezihlulela kahle abasakazi ukuthi benza njani ezinhlelweni zabo nokuthi iziteshi ngezinguquko ezizenzile ngabe zishaye emhloleni yini.Ngike ngibone ezinye ngezinyanga zokuqala zenze izinguquko izibalo zidubule ziye phezulu kodwa uma sekuphuma ezilandelayo bese ziyehla.
Ngokwami sisuke sifuna ukuzwa ukuthi izinguquko zikahle yini kodwa uma sezibheda bese siyashintsha siye kwezinye iziteshi.Kuye kwenzeke futhi ukuthi uma sixoxa nabangani bethu sivumelane ngokuthi umsakazi othile uyabheda kodwa ngaphakathi esiteshini izibalo zokulalelwa kohlelo lwakhe zilokhu zikhule njalo.Kumele uma kukhona umsakazi esizwa ukuthi akalwenzi ngendlela uhlelo singanikeli ezinkundleni zokuxhumana siyomgxeke simbeke nezici.
Phela ekugcineni naye ungumuntu ophilayo futhi uyazwela njengabo bonke.
Yingakho abanye beze behluthuke baphendulane kabi nabantu ezinkundleni zokuxhumana.
Kumele sizame ukugxeka ngendlela eyakhayo ukuze nomuntu akhule.Kodwa uma engenzi ngendlela singamuzwa njengabalaleli futhi nezibalo zimphika, abaphathi kumele basilalele bamfake lapho engenza kangcono khona.Ungangibhalela [email protected], kuTwitter @fanelebengu noma kuFacebook Fanelesibonge Bengu
Lubuye nomethuli omusha uhlelo iLove Back
UMLINGISI wakuleli, uMzwandile Ngubeni, useveze ukuthi ukuthola ithuba lokwethula isizini yesihlanu yohlelo iLove Back, kusho lukhulu njengoba ethanda ukugcina isizwe sibumbene.UMzwandile uqale ukwethula lolu hlelo izolo kwiMzansi Magic ngo-8.00, ebusuku.Kulona usiza oyedwa okungaba owesifazane noma owesilisa ofuna ukubuyelana nesithandwa sakhe asahlukana naso.Eminyakeni edlule, lolu hlelo belethulwa uMoshe Ndiki, ongabuyanga kule sizini.“Uhlelo iLove Back lungolunye lwezinhlelo ezingenza ngikuthande kakhulu ukusebenza emkhakheni wethelevishini, ngani ngoba luhlanganisa abantu futhi lwakha imiphakathi egcwele uthando.
Lwenza isiqiniseko sokuthi siyisizwe esihlangene ngenxa yothando esikhombisana lona futhi siyakwazi ukukhuluma ngokuvuleleka emphakathini ngezinto ezithinta uthando,” kuchaza uMzwandile.Kulolu hlelo uveze ukuthi bazoqhubeka nokusiza abantu abafuna ukwakha uthando nabantu abahlukana nabo, nasebebona kungcono baphinde bazame futhi.“Izingxoxo ezivulelekile engibe nazo nabantu abazobonakala kulolu hlelo, izona ezingenze ngakuthanda kakhulu ukuba umethuli walo futhi ngagqugquzeleka ukuthi ngiqhubeke nokulwethula.
Ngiyabonga kakhulu ngethuba engilitholile, ngiyethemba abalandeli balolu hlelo bazoluthokozela njengoba nami ngikujabulele ukuba ngumethuli walo,” kuchaza uMzwandile.Le nsizwa isanda kukhuza ibuya kwithelevishini ngemuva kokunyamalala isikhashana.Muva nje, uMzwandile uke wabonakala elingisa emdlalweni iThe River, elingisa indawo ka-Elvis Baloyi obeyiphela endlebeni kuLindiwe Dikana (Sindi Dlathu), owadubula wabulala indodakazi yakhe uTumi.U-Elvis ubelazi lonke iqiniso ngokufa kukaTumi, futhi efuna ukushada noLindiwe ngenkani ukuze amgcinele imfihlo yakhe.
UNomsa Philiso wakwaM-Net, uthe bakujabulele ukubuya kwalolu hlelo futhi bayathemba ukuthi abantu bazomjabulela uMzwandile ozobe esiza abake bathandana baphinde bavuselele lokhu ababenakho ekuqaleni.
Owesithembu ukhuza abaqola ngaye emphakathini
USOMABHIZINISI waseRichards Bay uLucky Gumbi, usenxuse abantu bakuleli ukuthi bangalinge bathatheke ngabantu abaqola besebenzisa igama lakhe ezinkundleni zokuxhumana.ULucky ukusho lokhu ngemuva kokuthi kube khona owenze ikhasi enkundleni yokuxhumana i-Instagram, esebenzisa igama lakhe.“Mina namakhosikazi ami sakhetha ukuphuma ezinkundleni zokuxhumana.
Kodwa kukhona umuntu ngemuva kwalokho owaqhubeka esebenzisa igama lami efuna abantu imali.
Akangagcina lapho, ukhuluma nosaziwayo abahlukene, kube sengathi yimina,“ kusho uLucky okuyimanje kukhonjiswa uhlelo olukhuluma ngempilo yakhe namakhosikazi akhe, oluthi The Gumbi’s.Uthe abantu abayeke ukukhuluma nalona wesilisa njengoba kukhona noxhaxha lwabesifazane olucela imali kuyena, abacabanga ukuthi bakhuluma naye.“Bese kunesikhathi nginxusa abantu ukuthi bangalinge balandele noma yini oluthinta igama lami ezinkundleni zokuxhumana.
Engikusaba kakhulu ukuthi abantu bazoqoleka bese kucatshangwa ukuthi imina kanti cha.
Abakugweme nje okuthinta mina nezinkundla zokuxhumana njengoba kungemina,“ kuchaza yena.Uhlelo lukaLucky namakhosikazi akhe uBayede noNombuso lungezinye izinhlelo ezibukwa kakhulu kwiSABC 1 selokhu lwaqala ngoDisemba.
UDJ Tira ugcine eqophile nentokazi 'yamabhodlela'
UPHROJUSA womculo weHouse ongumnikazi wesitebele somculo esiphambili kuleli, i-Afrotainment, uDJ Tira ugcine eqophile nentokazi eyabonakala icula iqoqa amabhodlela.
Le ntokazi ivela kwivideo eyasabalala ezinkundleni zokuxhumana icula kamnandi ngesikhathi umngani wayo eyigquqguzela ukuthi icule khona izobonwa uDJ Tira.
Ikhono lale ntokazi lamthathile uDj Tira oyifuna waze wayithola.
"Sengimtholile usisi wamabhodlela , sahlela usuku lokuya estudio ngoLwesibili.
Ngicele noMondli Ngcobo ukuthi angilekelele ukuqinisekisa ukuthi kuphuma ulozolo.
Sikhulekiseni sisazoqala siyazidinga izindaba ezinhle kulelizwe.
Lusiphazamise kakhulu udaba lukaLufuno, asithandaneni, sesekane.
Sidinga negama esizometha lona," kusho uDj Tira ngeledlule.Izolo uTira ufake ivideo yakhe esebenzisana nale ntokazi ngokunjalo noMondli Ngcobo njengoba ayethembisile.
Umlingisi nefilimu ehlolisisa okwazuzwa yinkululeko kuleli
UMLINGISI wakuleli, uJafta Mamabolo, unethemba lokuthi kukhona okuzofundwa yintsha yakuleli kwifilimu yakhe ethi Freedom.Kule filimu ekhonjiswa kuBox Office kwiDStv, uJafta uyena olingisa indawo ephambili yomfana owaziwa ngoFreedom.
Ekhuluma ngayo uthe okumjabulisa kakhulu ukuthi iphume ngenyanga yokubungaza intsha yakuleli eyalwela inkululeko.“Okuzogqama kuyona kakhulu ukuthi kwenzakalani manje entsheni yakuleli eseyathola inkululeko.
UFreedom ngumfana okudinga ngempela ukungena enyuvesi nowenza konke okusemandleni akhe ukusebenza kanzima ethatha noma yini engumsebenzi ayithola edolobheni laseJohannesburg.
UFreedom kuthi esengenile enyuvesi abone ukuthi usakudinga ukuthola imali nagcina ngokuthi abolekise izincwadi zakhe, ngendlela okwenza ngayo omashonisa, ukuze athole imali yokubhala izivivinyo zokugcina zonyaka futhi enye ayithumelele umndeni wakhe othwele kanzima emakhaya,” kusho uJafta.Uveze ukuthi uFreedom izinto zigcina zingamhambeli kahle uma ebuyela kubangani bakhe abadala, abagcina benza izinto ezingalungile beze bengena ezinkingeni.
“Okuphinde kuvezwe yile filimu ukuthi isho ukuthini inkululeko entsheni yamanje.
Ingabe ngempela  sikhululekile uma kusekhona intsha engakwazi ukuthola izinto eyathenjiswa yona ngesikhathi kuphunywa okhethweni luka-1994?
Angiyena umuntu onalezo zimpendulo kodwa ngiyakholelwa ekutheni kumele sixoxe ngalezi zinto, singathuli,” kuchaza uJafa.Uveze ukuthi uqale ukusebenza le filimu ngo-2017, nakhethe ukuthi bayishuthele eGoli ezindaweni okukhona kuzo iYeoville, Hillbrow naseNewtown.
Kubalingisi abazobonakala kuyo kubalwa uMary Twala ongasekho, Mandla Gaduka, Kenneth Nkosi, Samkelo Ndlovu nentokazi entsha kulo mkhakha wokulingisa uNicole Mathope olingisa indawo kaSonia.
UZodwa nonyanyavu lwemoto
ABAWUVALI abantu umlomo uZodwa Wabantu eziqhasabula ngemoto yomacaphunakusale.UZodwa Wabantu usematheni kwabaningi selokhu efake isithombe seLamborghini ezinkundleni zokuxhumana njengoba  abantu belokhu bembongele njalo.
Lolu nyanyavu lwemoto entsha ceke ushuthe naye ekwelinye lamagaraji ezimoto eGoli.UZodwa Wabantu akazange asho okuningi kodwa kule video yakhe uzwakala ethi ’makunyiwe’ nokuyinto akhonze ukuyisho njalo uma enze into azigqajayo ngayo.
UZodwa Wabantu uvela nale moto nje abantu bebesamshayela ihlombe ngobuhlakani bakhe.
Emuva kokuvalwa kwemicimbi ebimngenisela imali wabona ithuba lokuqala ibhizinisi ebelibukeka lilincane futhi lingeke limenzele inzuzo etheni.
UZodwa Wabantu usedume ngokudayisa amaqanda muva nje, lama qanda akakhethi zindawo kodwa uwadayisa kuwona wonke amalokishi namadolobha ngisho basemgwaqweni uqobo.Abantu balokhu bembongele njalo okubalwa ngisho osaziwayo.
Kulezi zinsuku uZodwa Wabantu ubukeka ematasa kakhulu njengoba esengene naseqenjini likaSushi King, uKenny Kunene wePatriotic Alliance.
Okwamanje akukho okutheni abasakuveza noma abakudalulayo laba bobabili mayelana nokungena kukaZodwa Wabantu kuleli qembu.
Ushone elindwe wumsebenzi umlingisi
USHONE enomsebenzi omlindile umlingisi, uMacDonald Mathunjwa, odlule emhlabeni ezintatha kuthangi emuva kokugula ephethwe yizifo eziyamaniswa neCovid-19.Uzakwabo kwezokulingisa, uVusi Dibakwane, uthe bekunomsebenzi abefuna ukumnikeza wona njengoba bebesebenza kakhulu ndawonye.
"Kunomdlalo engimatasa nokuwudidiyela njengamanje, bengisathi ngizomthinta angibhalele umculo wawo.
Nguyena obengibhalela umculo wemidlalo yami njengeStokvel," kusho uVusi ongumlingisi nomdidiyeli wemidlalo.Uthe ushaqeke kakhulu ngokudlula kwakhe emhlabeni ngoba ubengalindele.
"Insizwa ebengisebenza nayo ngonyaka odlule.
Kukhona umdlalo wamahlaya esisebenze kuwo ndawonye, iHhayi Bo Mnakwethu, engicabanga ukuthi kudlala impinda yawo kuMoja Love manje.
Bekuwumuntu okhuthele, enamahlaya futhi lapho ekhona ubethanda kuhlale kuhlekwa.
Ngithuke kakhulu ngokuthi usedlulile, ngizomkhumbula kakhulu.
"Uthe balahlekelwe ngumuntu obethandwa futhi naye ethanda abantu.
"Kumele sizibheke, ikakhulukazi thina esibadala, sizinakekele, sihlale sifake izifonyo, sigweme izindawo ezigcwele futhi uma siphumile sigeze izandla njalo.
Ngithanda ukugcizelela ukuthi thina esineminyaka engaphezu kuka-60 kumele sizibheke impela ukuze siphephe," kugcizelela uVusi.Omunye umlingisi, uMagic Hlatshwayo, uchaze uMathunjwa njengomuntu obemnene futhi ethanda amahlaya.
"Ngisebenze naye isikhashana kudala kodwa ubengumuntu obewuthanda umsebenzi wakhe.
Ubengagcini kuphela ngokulingisa kodwa ubejula nasemculweni.
Ubewathanda amahlaya enomoya omuhle," kuchaza uMagic.Indodakazi yakhe, uZanoxolo Mathunjwa, ithe uyise (73), ozakhele udumo emidlalweni okubalwa kuyo Ubambo Lwami, Generations neHome Affairs, uqale ukugula ngoMgqibelo.
"NgeSonto wayiswa kwadokotela nofike wathi kumele aye esibhedlela.
Bafike bamlalisa esibhedlela, ePholosong Hospital, eTsakane, bamhlola bathola ukuthi unezifo ezihambisana neCovid-19.
Sivuke namhlanje (izolo) sathola ucingo ukuthi usishiyile phakathi kwamabili," kusho uZanoxolo.Ithe bahlela ukuthi afihlwe ngoMgqibelo.
UTshatha ucele abalandeli bahoxise imashi ebheke oKhozini
BONGIWE ZUMAINTANDOKAZI yomsakazi woKhozi FM esamisiwe uKhathide “Tshatha” Ngobe, icele abalandeli bayo ukuba bahoxise imashi yokuthi ibuyiselwe ezinhlelweni zalo msakazo.
UTshatha osakaza uhlelo olubizwa ngeSidlo Sasekuseni noNongcebo McKenzie ubhale ekhasini lakhe kuFacebook enxusa abalaleli balo msakazo ukuba behlise umoya bahoxise umkhankaso wabo.
Lo msakazi uveze lokhu kulandela ukuthunyelelwa umbhalo ngezinhlelo zabalandeli zokumashela emahhovisi oKhozi izolo beyozwakalisa ukungenami kwabo ngokungazwakali kukaTshatha emsakazweni.
UTshatha uthe lokhu ngeke kube nasixazululo ngoba kukhona abazoyibheka ngelinye iso le mashi.
Yize kunjalo bebelokhu bekhale njalo abalaleli kwazise selokhu kwaqala isonto bayakhala ngokunganikwa kwakhe ithuba lokusakaza umlando ngeSilo samaBandla esikhotheme.
"Ngicela nehlise umoya nganezakwethu, niyimise eyalolu hambo.
Ngiyanicela ngenkulu inhlonipho, futhi ngiyayihlonipha imizwa yenu nangendlela enizizwa ngayo ngalesi simo.“Kodwa ngicela ningenzi izinto okungenzeka ukuthi abanye bangazibheki ngeso enizibheka ngalo nina.
Ngoba kungenzeka kugcine sekukhona abahlaziyi abazogcina sebehlanekezela inhloso yenu ngalolu daba baluhumushe ngeyabo indlela.Ngiyanicela bafowethu nodadewethu, ayihlale phansi ibambe umthetho, izinto zizolunga ngesikhathi esifanele!Ngiyabonga kakhu," kusho uTshatha ekhasini lakhe kanti iSABC ithe ngeke azwakale lo msakazi kuze kube kuphela le nyanga.
UZakwe noDuncan ezinhlelweni zokwenza iqophamlando
OMREPHA baseThekwini abakhiphe i-albhamu ngokuhlanganyela uZakwe noDuncan, bahlela ukuyiphendula bayenze iqophamlando elikhuluma ngempilo yabo.Labo mrepha abaqala bengobhululu ngaphambi kokungaboni ngaso linye okwenza beqhelelane iminyaka ecela kweyisithupha, bakhiphe i-albhamu eqanjwe ngamagama abo ekuqaleni kukaDisemba ngonyaka odlule.UZakwe uthe kuyona bachaza konke ngempilo yabo yingakho bekubona kufanele ukuthi kungagcini kuphela ngokuthi kukhulunywe ezingomeni kodwa kube nakwi-video ngeqophamlando.
Uthe basezinhlelweni zokulenza kodwa basalinde ukuzwa ukuthi imithetho yomvalelandlini izothanjiswa nini.
"Ngesikhathi siqopha umvalelandlini wawusuvele uqalile ngakho ezinye izinto esasizihlelile zangakwazi ukwenzeka ngenxa yokuthi akuvumelekile ukuthi kuhlangane abantu abaningi nokuba wuvanzi akuphephile," kusho uZakwe.
"I-albhamu ikhuluma ngami naye njengoba ezingomeni ezimbili zokuqala uDuncan uyachaza ukuthi kwakwenzekani empilweni yakhe ngesikhathi engaxhumani nami, kwelandelayo bese ngiyamphendula.
Yonke nje i-albhamu ikhuluma ngempilo yethu ngoba kunengoma ekhuthazayo lapho sithi saqala abantu bengasinakile besihleka bethi ngeke siphumelele kodwa manje bheka ukuthi sikuphi.
Kukhona nenye ekhuluma ngokuthi uNkulunkulu usisize kangakanani empilweni yethu.
"UZakwe uqhube wathi beneme ngendlela abantu abayamukele ngayo i-albhamu yabo abapike kuyo uKwesta, Q Twins, K.O, Bongo Riot, Tira nabanye ngoba ibalwa nadayisa kakhulu kwi-hip hop kuleli.
"Inhloso yethu ukuthi ishaye igolide maduze.
Empeleni ngeke siye ePhasikeni noma kushaye oJuni singakezwa lutho.
"Uthe basanda kudedela enye ingoma ekuyo ethi Kapteni, abapike kuyo uKwesta noMusiholiq futhi ngesonto elizayo bazoqopha ivideo yayo.
Ukhuza ibuya ozakhele udumo kwiSibaya
UMAMPHO Brescia ozakhele igama elingisa indawo ka-Iris emdlaweni Isibaya, ukhuza ibuya kwithelevishini njengoba engomunye wazobonakala kwiFamily Secret.Isizini yesibili yomdlalo izoqala kwiSABC1 ngeSonto ngo8.00 ebusuku.
Umdlalo uzobheka umndeni wakaMokwena obumbene hhayi ngoba unokuzwana kodwa ngenxa yezimfihlo onazo nomnotho.
Lo mndeni udla izambane likapondo kanti uma kungaba khona oveza izimfihlo zawo kungaba wukuphela kwawo, futhi ungasala ungenalutho.
Ngokwesitatimende esithunyelelwe abezindaba, kulo mdlalo kuzogqama umlingisi owaziwa ngoCaesar Mokwena (Mangaliso Ngema) nongumuntu omnyama ophethe ibhange.“Imfihlo yomndeni izohlalisa abalingisi ngesinqe esisodwa, yize iningi  liphila impilo ephezulu njengoba behamba ngamabhanoyi futhi bedumile emkhakheni wamabhizinisi behlala ezindaweni zomntakabani.
UMangaliso ungumuntu unogqozi lokuthi abe ngumuntu omnyama oyisicebi futhi onamandla emkhakheni wezimali emhlabeni.
Kodwa iwele lakhe uDante eladuka kudala liyabuya futhi lifuna ukumdlula kukhona konke akwenzayo njengoba esefuna konke ngoba ekholwa wukuthi okwakhe,” kuchaza isitatimende.UMampho uzobe elingisa indawo kaCleo.
Abanye abalingisi abazobonakala kuwona kubalwa Benny Langa (Gabriel Mokwena), Buyile Mdladla (Themba Biko) Lesley Musina (David Khuti), Michael Di Pinna (Burton Taylor) no-Angelique Geber (Natasha Taylor).
UBonang ufuna uR500 000 ‘komehlise’ isithunzi kuYouTube
UMETHULI wezinhlelo onesiphuzo sakhe seChampagne, uBonang Matheba, uthi ufuna uR500 000 ezinsukwini ezilishumi ezilandelayo kumsakazi wesiteshi somgosi kuYouTube omsole ngokufaka umrepha u-AKA kwisidakamizwa icocaine.
Akuvumanga nokuthi alinde kuze kuse ekuseni uBonang ukuqondisa lo msakazi njengoba eqale izolo ebusuku ukufuna i-email yakhe ukuze amthumele incwadi evela kubameli kulandela isiqephu athe sithunaza isithunzi sakhe.
Kulesi siqephu umsakazi uRea Gopana uthi watshelwa ngomunye umethuli wezinhlelo osemabhizinisini ezokungcebeleka, uScoop Makhathini (Siyabonga Ngwekazi) ngasese ukuthi empeleni “nguBonang umuntu owafaka u-AKA kwizidakamizwa”.
Ngesikhathi embhalela kuTwitter uBonang emazisa ukuthi ufuna ukumqondisa, uRea uqale wabhala wathi: “Hebana, angimkholwa lo muntu wesifazane njengamanje.” You have my number.
I love you and appreciate you.
You inspire me.
Take care @bonang_mKungapheli sikhathi esingakanani uBonang ube esemthumela incwadi lapho acacise khona ukuthi bake baxhumana ngalolu daba noRea ngeledlule bavumelana ngokuthi uzoshicilela isixoliso aphinde ahoxise namazwi akhe.
Ummeli kaBonang uStephen Thompson uthe uRea akakwenzanga lokho, ngenxa yalokho bacela akwenze namhlanje kungashayi u-4 ntambama.
Uthe isixoliso sakhe bafuna asinameke kuwo wonke amakhasi akhe ezinkundleni zokuxhumana.
“UBonang ucele ngikuyalele ukuthi ufuna uhlawule uR500 000 ezinsukwini ezilishumi ezilandelayo ngokudicilela isithunzi sakhe.
Uma uhluleka ukukwenza lokho, kuzolandela amasamanisi.
Sicela usinikeze ikheli lakho ukuze ugweme ukuthunyelwa amasamanisi ezinkundleni zokuxhumana,” kusho ummeli kaBonang encwadini.
UBongani Fassie nohlelo ngempilo yakhe kuMoja Love
INDODANA kaBrenda Fassie, uBongani, izoveza konke okwenzeka empilweni yayo emuva kokudlula kukanina  emhlabeni.UBongani uzokuveza lokhu ohlelweni, iFinding Bongani Fassie, ezoqala ngMgqibelo, ngo-20h30.Kulolu hlelo uzoveza ukuthi kwenzekani ezimalini azishiyelwa ngunina nokuthi ibe njani iminyaka engu-17 unina engasekho.ULindiwe Mbonambi weMoja Love uveze ukuthi kulolu hlelo kuzogqama indlela uBongani akhule ngayo, eqala yaba ngefudumele kodwa yahamba yaba nzima.“Uzalelwe ekhaya elifudumele kodwa ngemuva kokudlula emhlabeni kukaBrenda, impilo yaba nzima kakhulu.
Abantu bazobona ukuthi impilo ayiphilile ibingelula ngempela futhi ibe namuphi umthelela.
Uzoveza ukuthi webelwa kanjani imizi ayeyishiyelwe nguBrenda kanjalo nezigidi zemali, ezinye zazo agcina engazitholanga, nokuthi ukuzihlanganisa nabantu abangalungile kwamlethela buphi ubungozi empilweni yakhe,” kuchaza uLindiwe.
Uqhube wathi uBongani uzochaza kabanzi ukuthi abantu abathembisa ukuthi bazomnakekela bamjikela kanjani ngesikhathi esedinga usizo kubona.
“Kukhona abantu, ngesikhathi kushona uBrenda, abathembisa ukuthi bayowa bevuka noBongani, uzoveza ukuthi lukhona yini usizo aluthola kubona noma cha.
Wuhlelo lolu abantu abazoluthokozela kakhulu njengoba luzoveza okuningi okungenzeka ukuthi abantu bebezibuza ngakho mayelana nalo mfana,” kuchaza yena.Kulolu hlelo kulindeleke ukuthi kubonakale osaziwayo okukhona kubo uMercy Phakela, Kuli Roberts noChicco Twala.Lolu akulona kuphela uhlelo kulesi siteshi okulindeleke ukuba ludonse amehlo abaningi.
Kuqala isizini yesibili yohlelo, Isencane Lengane, ngoMgqibelo, ngo-20h00.Kulolu hlelo kuzobonakala abashadikazi abasebancane, uSiyacela noThando, emuva kweminyaka emithathu bashada.Nohlelo olwethulwa wuJub Jub, Uyajola 9/9, nalo lushaya ibuya ngeSonto, ngo-21h00.UJub Jub noMoss Makwati bazobambisana ukusiza abantu abafuna ukubhekelwa omaqondaba babo ukuthi basathembekile yini.
Selumenyezelwe usuku lweVodacom Durban July
ISIKHISHIWE indikimba yengqephu yomcimbi wamahhasi waminyaka yonke, iVodacom Durban July yalo nyaka.I-Durban July yalo nyaka izoba ngoJulayi 3 eHollywoodbets Greyville Racecourse kanti indikimba emenyezeliwe, ithi Birds of a FeatherUStephen Marshall oyimenenja kwezokukhangisa kwaGold Circle, nobhekele ukuqhakanjiswa kwendikimba, uthe sebekulinde ngabomvu ukubona abasiki bengqephu ukuthi yini abazoyihlanganisa ethinta le ndikimba.’’Indikimba ejule kakhulu lena uma uyibheka kahle njengoba ihambisana nesimo esinzima esibhekene naso manje emhlabeni, ngakho nabasiki bengqephu bazojula kakhulu uma besika izingubo ezihlukene ezithinta le ndikimba.
Lona ngomunye wemicimbi esiziqhenya ngawo kakhulu njengoba uhlanganisa abantu bezinhlanga ezihlukene zakuleli futhi udonsa amehlo abaningi ngisho emhlabeni,“ kuchaza uStephen.Uthe okunye ngale ndikimba ukuthi isondele kakhulu kulabo abahambela lo mcimbi.“Izimpaphe zenyoni zisondelene, akulula ukuthi uzifice ziqhelelene, nale ndikimba isho khona okwenzeka kulo mcimbi njengoba uhlanganisa abantu abafike basebenze ngokubambisana ezintweni abasuke bezenza kuwona.
Isho ukuthi noma singabhekana nani uma nje sibambisene singanqoba.
Sesikubheke ngabomvu ukubamba lo mcimbi ngosuku esesilumemezele,” kuchaza yena.Ngonyaka odlule lo mcimbi wawubukwa ezinkundleni zokuxhumana ngenxa yeCovid-19.Yize sewutholakele umjovo waleli gciwane kodwa abahleli balo mcimbi abakuvezanga ukuthi bazowubamba kanjani lo mcimbi kulo nyaka.
Sekuvuliwe ukuvota kumaSaftas
SEKUVULIWE ukuvotela abaqokwe emiklomelweni amaSouth African Film and Television Awards (Saftas), alo nyaka.Ngeledlule kumenyezelwe uhla lwabaqokwe emikhakheni eyahlukene kule miklomelo, okuzoba ngeka-15 ikhona kulo nyaka.Mibili iminxa evotelwa ngababukeli, okuyiBest TV Presenter noweMost Popular TV Soap/Telenovela.Ngonyaka odlule umunxa weBest TV Presenter watholwa ngu-Entle Bizane, owethula iHectic on 3, osethubeni lokuphinda awuthole nakulo nyaka njengoba eqokiwe.Kulo munxa oyintandokazi kwawina Imbewu: The Seed  ekhonjiswa njalo ngo-9.30 ebusuku phakathi nesonto kwi-e.tv.Ukuvota ushayela u *120*32020# bese ulandela imiyalelo.
Ukuvota kuvalwa ngo-9 ebusuku ngoMeyi 19.Abanqobile bazomenyezelwa emcimbini ozosakazwa kuS3 ngoMeyi 22.Uhla lwabavotelwayo lumi kanje:Best TV PresenterDevi Sankaree Govender, The Devi Show (E.tv)Dineo Ranaka, Yimlo (Mzansi Magic)Entle Bizane, Hectic on 3  (SABC 3)Palesa Tembe, Afternoon Express (SABC 3)Katchie Nzama, Come Again (SABC 1)Katlego Maboe, Tropika Island of Treasure Curacao (SABC 3)Waldimar Pelser, KN Verslag in gesprek (kykNET)Most Popular TV Soap/TelenovelaArendsvlei, Penguin Films (kykNET)Binnelanders, Stark Films (kykNET)Getroud Met Rugby, Overberg Produksies (kykNET)Isono, Clive Morris Productions (BET Africa)Imbewu, Grapevine Productions (E.tv)Isibaya, The Bomb Shelter Film Company (Mzansi Magic)Gomora, Seriti Films (Mzansi Magic)7de Laan, Danie Odendaal Productions (SABC 2)Skeem Saam, Peu Communication Solutions (SABC 1)Rhythm City, Quizzical Pictures (E.tv)Scandal!
Ochre Media (E.tv)Suidooster, Suidooster Films (kykNET)The Queen, Ferguson Films (Mzansi Magic)The River, Tshedza Pictures (1Magic)Lithapo, Quizzical Pictures (SABC 2)Durban Gen, Stained Glass Productions (E.tv)Legacy,  Tshedza Pictures (MNet)Uzalo, Stained Glass Productions (SABC 1)
Lihoxisiwe elokushaya ebelibhekene nomlingisi
MBALI KHANYILEUMLUNGISI weMbewu; The Seed uPhindile Gwala obesobishini ngokushaya isitshudeni saseMgungundlovu eCubana ngeledlule,  ugcine ethelelene amanzi nale ntokazi ehoxise icala emvulele lona.
Lo mlingisi nale ntokazi uNompilo Mkhize ( 23), kuthiwa bagcine ngokuthi bawahoxise bobabili amacala abavulelana wona ngobusuku abahilizisana ngabo kule ndawo yobumnandi.
Esitatimendini salo mlingisi ku-Instagram, uveze ukuthi yena noNompilo kanjalo nomndeni walesi sitshudeni, bagcine ngokuthi bathathe isinqumo sokuthi bakhumelane umlotha.“Ezinsukwini ezedlule abantu bakuleli bazwakalise imizwa yabo ngesigameko esingesihle esimbandakanya mina noNompilo.
Ngalokho ngabe ngenza iphutha uma ngingayibongi imizwa yabo eyakhayo,  nangendlela engesekwe ngayo ngesikhathi kwenzeka lesi sehlo.
Ngidlulisa ukubonga nakuNompilo nomndeni wakhe,” kubeka lo mlingisi.Uthe yize kube khona ukuphambana kwemimoya phakathi kwabo, umoya wobumbano nokuzwana, yiwo oholele ekutheni bathelelane amanzi.“Angizogxila kakhulu odabeni lokuthathelana izinyathelo zomthetho kodwa umoya wokubuyisana yiwo osiholele ekutheni sinqume ukuhoxisa amacala ebesivulelene wona.
Sesivule ikhasi elisha manje empilweni yethu.
Ngiyathemba ukuthi ngokwesekwa ngabantu bakuleli, sizokwazi ukudlula kulesi simo sobabili,” kuqhuba yena.Uthe ufisela uNompilo konke okuhle empilweni nasezifundweni zakhe.UNompilo ekhasini lakhe kuFacebook, utshele abangani bakhe ukuthi uPhindile uxolisile wabe esethenga nomakhalekhukhwini omusha.
Abanye abantu abebephawula kuleli khasi, bebengayizwisisi eyokuxola kwalesi sitshudeni.
Abanye babo bebekhala ngokubhalwe esitatimendeni, bethi akukhombisi ukuthi uyazisola uPhindile ngakwenzile.
UPhindile obeseCubana nabangani bakhe ngempelasonto, kubikwa ukuthi waqonda ngqo kuNompilo owayematasa eshutha izithombe ngomakhalekhukhwini wakhe owawubheke ngakubona (kuPhindile nabangani).Lo mlingisi okuthiwa wayediniwe, wafike wahlwitha lesi sitshudeni umakhalekhukhwini waso wawuphahlaza phansi, ngaphambi kokuthi asiklwebhe ebusweni.UNompilo wavulela uPhindile icala lokumshaya ngenhloso yokumlimaza nelokuphahlaza umakhalekhukhwini wakhe.
Umlingisi ukhuza ibuya kwiMbewu
UMLINGISI okhuza ibuya emdlalweni owuchungechunge Imbewu:The Seed  uPortia Ncwane, uthe bekunzima ukubuya ngenxa yokushoda kozakwabo.UPortia (28) owaba yingxenye yalo mdlalo ngo-2018, udlala indawo kaSli Ngwenya.
"Ngithole ucingo lokuthi indawo yami iyabuya.
Angifuni ukuqamba amanga, bekunzima ukubuyela ngaphandle kuka-Enhle Gambushe (owashona engozini yemoto ngo-2018) ngoba sasisondelene kakhulu.
Bekungathi ngizombona kodwa ke umsebenzi kumele uqhubeke kunzima kunjalo," kusho uPortia oke wadlala kuZalo nasefilimini iLove Lives Here.Le ntokazi edabuka eNanda kodwa esihlala eNewlands eThekwini, ithe uSli ngumuntu ofuna kuzwakale uma ekhuluma.
"Ufuna inhlonipho, futhi uyazikhulumela.
Njengoba manje esebuyile indawo yakhe isondelene kakhulu noKaMadonsela (Brenda Mhlongo), okuyinto ezovivinya ubudlelwano bakhe nomndeni wakwaBhengu.
USli uhluke kakhulu kunami kodwa sicishe sifane ngokuthi nami ngiyayimela into yami," kuchaza uPortia.Uthe ukhuza ibuya kulo mdlalo nje, uke wanyamalala eNingizimu Afrika wayohlala e-United States of America, emuva kokuthola umfundaze weMandela Washington Fellowship for Young African Leaders eNyuvesi yaseDelaware eNewark.
"Bengihamba izindawo njengakoNew York ngisebenza nabezobuciko bakhona.
Ngibuye ngonyaka odlule ngenza umdlalo wami ngedwa iThe Journey of Growing Pains ePlayhouse Theatre.
Umdlalo ukhuluma ngezinhlungu zokukhula nokujabulela nje impilo.
"Le ntokazi ephinde ibe ngumdansi futhi eke yahambela amazwe ahlukene, ithe iyazifela ngobuciko nangokufukula umphakathi njengoba yaqala inhlangano engenzi nzuzo iPortia Ncwane Foundation, esiza kakhulu abantu abasha.
UPortia kulindeleke ukuthi aqale ukubonakala namhlanje kwiMbewu  ekhonjiswa ku-e.tv ngo-9.30 ebusuku phakathi nesonto.
Ukuzibulala kukanina kumenza asize abanye
UMLINGISI womdlalo wethelevishini ophinde abe ngumkhangisi, usebenzisa ubuhlungu abuzwa ngenkathi unina ezibulala, ukuthi afundisa intsha yabesifazane ngokubaluleka kokubhoboka uma ukhungethwe yizinkinga.UTebogo Thobejane olingisa kuMuvhango  uveza ukuthi ukuzibulala kukanina kwashiya amanxeba angakaze aphole yize kwenzeka eneminyaka ewu-11.
Ngaleso sikhathi unina wayeneminyaka ewu-31 kodwa kuze kube yimanje unembuzo engaphenduleki.Ukuhlasela kobhubhane iCovid-19 nokusebenza nentsha, nabantu ababhekene nengcindezi ngalesi sikhathi, uthe kumvulele isithombe sokuthi nonina yayinkulu impi ayebhekene nayo yedwa.
"Ngikhetha ukukhuluma ngakho ngoba abantu abaningi bacabanga ukuthi akuyona ingcindezi yangokomphefumulo akuyona into yangempela.
Ikakhulu ngalesi sikhathi abantu besifazane abaningi bephelelwa nayimisebenzi benezingane ezibabhekile.
Abantu besifazane kumele belokhu bekhuthazwa ukuthi bakhulume ngezimo ababhekene nazo kuze kube bayabhoboka ngazo," kusho uTebogo.Yize enohlelo alwenza nezingane zamantombazane ezikoleni kodwa njengamanje umatasa nezinhlelo zokuvula isikhungo ahlela ukuthi siqale ukusebenza maduze nje lapho ezokwazi ukuhlanganisa izingane nonina.
Inhloso yakhe enkulu ukuthi abesifazabe ikakhulukazi amantombazane, bavule izifuba  ngezimo ababhekene nazo ukuze bathole usizo.
Kuzokhumbuleka ukuthi emnyakeni edlule uke wavuleleka kuleli phephandaba eveza ukuthi wakhula ngaphandle kukanina nokwamthwesa ubunzima esethola ingane.
UTebogo waveza ukuthi nebhizinisi lakhe lamaBofa okungamabhande esisu, laqala ngoba kwamthatha iminyaka ukwazi ukuthi owesifazane kumele azinakekele abophe nesisu uma esebelethile.Uphinde waveza nokuthi noma kuyinto ahamba nayo ubuhlungu bokuzibulala kukanina, kodwa okuhle ukuthi uyakwazi ukusiza abanye abesifazane bangazitholi sebethatha isinqumo esifanayo.
"Ngifisa abesifazane bazi ukuthi ingcindezi yomphefumulo yisifo futhi siyelapheka.
Abangazenyezi ngoba usizo bangaluthola akulona ihlazo," kusho uTebogo.
Ephetha uthe ukulekelela nokusiza omunye umuntu kuwumsebenzi wanoma ngubani obonayo ukuqinisekisa ukuthi azikho izingane eziswela onina njengaye.
Uzalo luvikela abalingisi okuthiwa abagculisi
UKUBUYISWA kwabadlali abake balingisa kuZalo phambilini, okubalwa uKhaya Dladla noNokuthula Mabika, kufakele lo mdlalo isigcwagcwa kubabukeli njengoba bekhala ngokuthi izindawo zabo azigculisi.UKhaya ubuyele endaweni yakhe yakudala kaGC abeyidlala phambilini kanti uNokuthula ubuyele kwekaThobile.
Ababukeli babhale ezinkundleni zokuxhumana begxeka futhi bekhononda ngokuthi abachazekile ngendlela laba balingisi abadlala ngayo kuZalo.
Ngokusho kwababukeli, izinga lokulingisa kwabo lenza uZalo lwehlelwe yisithunzi futhi bathi abagculisekile ngalaba balingisi selokhu bebuyile kulo mdlalo.Abanye bakhale ngohleko lwabo uma belingisa, bathi alubachazi.
Kukhona abathe laba balingisi baphendula Uzalo isikeshi kanti abanye bebezwela ababukeli abasaqhubeka nokulubukela,  bethi bona bahluleka ukuqhubeka nokulubuka ngenxa yabalingisi abangakhombisi ukuba nekhono.Okhulumela Uzalo, uNomfundo Zondi uthe ukubakhona kwalaba balingisi kubalulekile kuwona nakubabukeli.“ Indlela okuhlelwe ngayo indawo kaGC nekaThobile ibalulekile ukwenza lo mdlalo ubemnandi futhi ujatshulelwe ngababukeli.
Sicela ababukeli boZalo baqhubeke nokulubuka ngoba kuningi okusazobajabulisa ngezindawo zalaba balingisi,” kusho uNomfundo.Kwenzeka lokhu nje, kuke kwanemibiko yokwehla kwesibalo sababukeli kuZalo kukhalwa ngokuthi indlela olubhalwe ngayo ayigculisi.
AboZalo bazivikela ngokuthi ngesikhathi kuphuma izibalo, azizange zigxile kuZalo kuphela kodwa neminye imidlalo yayibhekene nenkinga efanayo.
Isolezwe lijabule nabafundi eMaqaqa
BAGEZEKE  ubebebe abathandi bobumnandi abebehambele umcimbi weSolezwe, obuse-Adams eMaqaqa Exclusive Lifestyle ngoMgqibelo.Kutheleke iningi labantu kanti umcimbi ubugabe ngosaziwayo nabaculi abangaconsi phansi kwezikaqedisizungu.
Abaculi abebebhekwe kakhulu bekunguProffessor obegubha usuku lwakhe lokuzalwa, uDJ Mngadi obethula ingoma entsha noBig Zulu onandise kwachwaza iningi.Basine bededelana oDJ abashisa izikhotha kulezi zinsuku bejabulisa abantu, phakathi kwabo kubalwa uWonder,  Oros, DJ Nzwiri, Menzi The Drum, DJ Phumuza, DJ Tx, DJ Ma CDJS nabanye abaningiUNksz Noluthando Ngubane, wophiko lwezokukhangisa kwiSolezwe, uthe inhloso yomcimbi bekungukuhlanganyela nabafundi bephephandaba kwazise ukuthi sekunesikhathi eside sagcina ukuba ndawonye nabo ngenxa yemibandela yeCovid-19.“Sihlele ukuthi sihambele izindawo ezihlukene esizaziyo ukuthi zinabafundi bethu.
Lolu bekuwuhambo lwethu lokuqala, kanti ziningi ezinye izindawo esisazozihambela.
Siphathela nabafundi izipho njengendlela yokubabonga ngokuseseka kwabo kulesi sikhathi esinzima esibhekene nezwe,” kusho uNksz Ngubane.Uthe kuzomenyezelwa maduze ukuthi lizolibasa ngakuphi Isolezwe  ngokulandelayo, wathembisa ukuthi bazozama ukufinyelela kuzona zonke izindawo.Baningi abanye osaziwayo abebekhona kulo mcimbi kanti neSelimathunzi  ibikhona izoqopha obekwenzeka.
Abezokuphepha benze umsebenzi oncomekayo beqinisekisa ukuthi imigomo yeCovid-19 iyalandelwa nokuvikela abaculi, abantu abebefuna ukuzithintela mathupha kubona.
Zimhambela kahle izinto uLucia Mthiyane
KUBUKEKA zimhambela kahle izinto emkhakheni wokulingisa kulezi zinsuku uLucia Mthiyane njengoba esejoyine umdlalo, iDurban Gen.U-Lucia, ozobe elingisa indawo ka-Albertina Cele kulo mdlalo, uzoqala ukubonakala namhlanje.Kulo mdlalo uzofika njengoba kusanda kudlula emhlabeni udadewabo ogane kwaGumede, uMaCele (Monica Thuli Zulu), noshone emuva kokuphatheka kabi kwase kuthinteka inhliziyo ngenxa yezigemegeme ebezenziwa ngumyeni wakhe uBab’Gumede (Sifiso Sibiya).Ngokwesitatimende esithunyelelwe abezindaba, u-Albertina ungowesifazane ozimele nongekho ntekenteke, oyimelayo into ayenzayo.
“Ungowesifazane wasemakhaya okholelwa ukuthi kukhona isizathu esimenza abe okhethekile futhi kumele aphathwe ngendlela ephezulu noma yikuphi la aya khona.
Ungowesifazane okwazi ukubona abantu ukuthi banjani esanda kuhlangana nabo, engakabazi kahle kodwa avele asho nje ukuthi lo muntu asembonile unjani futhi uphila impilo enjani.
Imibono yakhe ayishintshi noma abantu bangamtshela okwehlukile, uma nje isinqumo esesithathile ngaleyo nto kusuke sekuphelile futhi engeke esawushintsha umqondo,” kuchaza isitatimende.
Kulo mdlalo uzofika kwaGumede esezizwa ngenye indlela ngoBab’ Gumede futhi ngesikhathi behlangana okokuqala kula kuqala khona ingxabano yabo bobabili.
Kulo mdlalo uMaCele ungomunye wabalingisi abasazonyamalala kuwona.Kuyimanje ungomunye wabalingisi abasanda kubonakala emdlalweni omusha othi Lingashoni ku-1Magic (103).Abanye abalingisi abasazonyamalala kulo mdlalo kubalwa uNtando Mncube, Lihle Dhlomo noSifiso Sibiya.Engxoxweni yakhe neSolezwe muva nje, uLucia uveze ukuthi ukujabulele ukubuya ekulingiseni njengoba eke wavela nakuDiep City isaqala.
U-Enhle Mbali ugeqe amagula 'ngokuhlukunyezwa' wuBlack Coffee
UKUHLALA egcwele ukwesaba novalo ngenxa yobengumyeni wakhe uveza ukuthi yikhona obekumenza afele ngaphakathi umlingisi odalule ukuthi ubeshaywa uDJ obengumyeni wakhe.
U-Enhle Mbali Mlotshwa useshicilele isitatimende wasinameka ezinkundleni zokuxhumana emuva kokuthi uBlack Coffee naye ephumele obala izolo waveza ukuthi uyamsukela ngezinsolo zokumshaya.
U-Enhle uthe akekho vele umuntu ohlukumezanayo owake wazivumela ngokwakhe ukuthi uyahlukumezana.
Selokhu ephumele obala u-Enhle uthi uzizwa ezethemba futhi engenavalo manje.
"Angisesabi manje ngifisa sengathi ngingakwazi nokuzibala izikhawu engishaya, engichapha engishiya ngiphuke umoya ngingeyilutho.
Njengo mshadikazi ngiyakwazi ukuhlukumezeka emoyeni, nokuhlukunyezwa ngamagama, imali, ngazo zonke izindlela.
Ngaphezulu kulowo mshado kuhambisana nokuphinga ngaze ngalala esibhedlela ngelashelwa ukhwantalala," kusho u-Enhle.Eqhuba uthe leminyaka emihlanu edlule bekunzima kuye nezingane zakhe zihlala zizibonela ngamehlo ehlukunyezwa ekhaya.
Uveze nokuthi ngo-2014 wamshaya ngezikhathi ezihlukene ekamelweni labo.
Ngonyaka olandelayo u-2015 emuva komcimbi wakhe uBlack Coffee iMusic is King, uthe wamjikijela ngesikhwama kulandela ingxabano ababenayo ngaleso sikhathi emzini wabo omusha.
U-Enhle uthi akugcinanga lapho njengoba ebuye wamphinda egubha usuku lokuzalwa.
"Selokhu kwaqala uhlelo lokwehlukanisa ulokhu engisabisa  enginswinya nemali ngoba efuna ukungivala umlomo.
Angisoze ngachithela inkantolo isikhathi ngidlale nangokuhlukunyezwa," kusho u-Enhle.
Ukukhuluma kwakhe uthe ufisa kube yisibonelo nesifundo kumadodana akhe azi ngobubi bodlame olubhekiswe kwabesifazane.
Yize ebengafisi ukukhuluma ngezinkinga zomshado wakhe kodwa uveze ukuthi ubona kuzosiza nabaningi, wabonga nokwesekwa akuthola kwabanye abantu besifazane.
OwaseMsinga emafilimini anzima
KUMHAMBELA kahle umlingisi waseMsinga, uSifundo Dladla, njengoba esengomunye wosaziwayo asebevelele emidlalweni yethelevishini.
Khona maduze uSifundo (25), wasendaweni yaKwaHluphiwe, uzobonakala efilimini emfishane kwiMzansi Magic esihloko sithi Lesiba.
Yize engakabi nesiqiniseko sokuthi lo mdlalo uzokhonjiswa nini kodwa unxuse ababukeli  ukuba bahlale begqolozele amathelevishini abo.
USifundo uthe ukhuliswe wugogo wakhe uMaNkabinde KwaZulu-Natal kodwa elokhu evakashela unina eGoli.
"Ukukhulela eKZN bekumnandi kwaze kwaba ngifika eGoli ngoba yilapho ngafike ngathola khona ukuthi impilo ihluke kakhulu khona.
Bengilokhu ngivakasha uma kuvalwe izikole.
Ngithe kodwa sengihlala khona unomphela ngoba bese ngizoqhuba imfundo yami, ngathola ukuthi izingane zaseGoli zinamaphupho amakhulu futhi ayafezeka lapha."
Uthe esakhula emakhaya kwakuhlale kukhulunywa ngokuba wuthisha, udokotela noma iphoyisa.
"Uma ngitshela abantu eKZN ukuthi ngifuna ukuba kwiTV, babevele baphele yinsini.
Bathi ngiyahlanya ngoba babekholelwa ukuthi uma ungowaseMsinga awusoze waba yilutho ngaphandle kokuba yiphoyisa noma uthisha.
"Uthe ukhule kubo kungekho ithelevishini nogesi.
"Ngangibuka iTV kuphela uma ngivakashele umama eGoli.
Yingakho ngagcina senginothando lwayo futhi ngangibona ukuthi uma useGoli ungaba kwithelevishini nanoma yinini.
"Uthe uqale ukungena emkhakheni wezokungcebeleka ngo-2008 ngokuba wuDJ nge-computer ne-sound system ayeyithengelwe wunina.
"Umzala wami, uSbongiseni, wayevamise ukungifundisa ukuthi zenziwa kanjani izinsimbi zengoma.
Ngabe sengiba uDJ futhi igama lami lasesteji nguS-Deez."
Uthe ukulingisa ukuqale ngo-2015 futhi wadlala efilimini ethi Mkhulu  kwiMzansi Magic.
Ngonyaka olandelayo, uSifundo ulingise kwenye ethi Fatherless.
"Ngabuye ngabamba iqhaza ohlelweni olusakazwa kwiSABC 1 iNow Or Never iminyaka emithathu.
Ngo-2017, ngalingisa kwiGold Diggers  kwi-e.tv, emdlalweni woKhozi nasefilimini yoMzansi Magic ethi Pastor Bae.
Ngo-2019, ngadlala kwiRhythm City  nasemafilimini oMzansi Magic athi Toro neMme Matswale.
Ngidlala izindawo eziqavile."
Ngonyaka odlule, uSifundo ulingise indawo kaNew Guy kwiGomora, okuyindawo ethandwe kakhulu ngababukeli.
Ngaphandle kokulingisa, uSifundo ubuye abambe iqhaza nakwingqephu njengoba enezimpahla zokugqoka ezibizwa ngeTypical Zulu Clothing.
Uhoxile ekwethuleni iRea Tsotella uMakamu
ISITESHI iMoja Love sithi siyakwemukela ukwehla ekwethuleni uhlelo kukaMbhishobhi Israel Makamu.Lokhu kulandela ukusabalala kwengxoxo yalo mbhishobhi, ekhuluma nowesifazane emcela inkonzo yasekameleni.Le nkulumo uMakamu uveze ukuthi yaqoshwa eminyakeni emine edlule, osekumumangaza ukuthi ivele manje.Kuyona kuzwakala uMakamu eqala ebuza owesifazane ukuthi unobani, ngoba kukhona into afuna ukumcela yona.“Uzonginika angithi?
Ngiyakucela phela, angithi uwedwa lapho.
Ngiyakunxusa, oh uyangichomela?”.Lona wesifazane uzwakala enqaba ethi ngeke akwenze okucelwa inceku yenkosi.
Esitatimendeni esikhishwe ilesi siteshi uMakamu athula kuso uhlelo oluthi Rea Tsotella, baveze ukuthi basazoba nophenyo lwangaphakathi ngalezi zinsolo.“Siyakwemukela ukuthi uBishop Makamu uthathe isinqumo sokuma ekwethuleni izinhlelo ngaphansi kwesiteshi iMoja Love.
Lokhu kulandela ukusabalala kwengxoxo phakathi kwakhe nowesifazane ethinta ucansi.
Ngaphambi kokuthi abuye emsebenzini sizophenya ngalesi sigameko.
Ekuxhumaneni nesiteshi uMbhishobhi ukuqinisekisile ukuthi umsulwa njengoba lona wesifazane wayemsebenzela futhi kule nkulumo wayefuna imali kuye,” kusho isitatimende.Siqhube sathi umbhishobhi uveze ukuthi kukhona abazama ukudicilela phansi igama lakhe njengoba lolu daba lwaxazululwa ngo-2017.“Uveze ukuthi umangele uma lolu daba seluphinde luvela emasontweni amathathu adlule.
Ngakho njengesiteshi siyakholelwa ekutheni sizwe izinhlangothi zombili ezithinta lolu daba.
Esikufunayo ukuthola iqiniso ngalo nezinto ezikhulunywa kulona udaba.
Njengesiteshi le ngxoxo siyithathela phezulu kakhulu, sesiluqalile uphenyo futhi sesixhumene nowesifazane othintekayo kulona,“ kusho umphathi wesiteshi uBokang Moyo.Uqhube wathi uhlelo lwabo, oluthi AmaBishop izindaba ezifana nalezi luhlale luzibheka, ngakho bebengeke baze baluzibe lolu daba.
Uthokozile obelingisa ekaThokozile kwiMbewu
OBELINGISA kwiMbewu:The Seed, uNqobile Sipamla, uthi akasakwazi ukuhamba ngokukhululeka emgwaqweni okwenza ahlale ezigadile ngenxa yendawo ayidlalayo.UNqobile udlala indawo kaThokozile ongusomaqhinga owenza noma yini ukuthola into ayifunayo.
IMbewu idlala ngo-9.30 ebusuku phakathi nesonto ku-e.tv.
"Ayisekho indaba yokuzizulela nje.
Abantu babona loya sisi abamsabayo nabamzondayo.
Impilo ishintshe kakhulu angikwazi ukuhamba ngedwa kumele ngiqaphele ngoba abanye bayasondela befuna ukushutha kanti kumele sigade, siqhelelane," kusho uNqobile.Lo mlingisi oke walingisa nasemdlalweni wakuMzansi Magic Ikhaya, kuvela ukuthi useshiyile kulo mdlalo.Ngokuthola kwaleli phephandaba njengoba uThokozile esekubhaceni uzogcina ngokushona.
"Isiqephu somngcwabo wakhe saqoshwa ngoDisemba ngonyaka odlule," kusho umthombo waleli phephandaba.UNqobile ukuqinisekisile ukuthi akaseyona ingxenye yeMbewu.
"Yebo angisekho kodwa bekumnandi ukusebenza khona futhi ngibe nesikhathi esimnandi kakhulu.
Abalingisi nabasebenzi njengoMaKhumalo (Leleti), Tony (Kgoroge), MaMtshali (Thembi), Nkanyiso Mchunu noDeli Malinga.
Abanye abangamukela akusibona abaqhubeka nomdlalo kodwa siyasekana bakwenza uzizwe wamukelekile okuyinto evela kuthelevishini.
Abantu baze bakholwe ukuthi siyazondana kanti uma sesingasaqophi siyathandana.
"Uthe ufunde lukhulu ngokudlala indawo kaThokozile futhi ufuna ukudlala ezinye izindawo ngoba akathandi ukulingisa umlingiswa ofanayo nakweminye imidlalo.Uveze uthi okwamanje usaqhuba imisebenzi yenkampani yakhe ezinze eThekwini lapho afudukela khona ngo-2014.
Abakuleli baqokwe kumaNickelodeon Kid’s Choice Awards
ININGIZIMU Afrika izomelwa ngosaziwayo abahlanu emncintiswaneni iNickelodeon Kids' Choice Awards akulo nyaka.Abaqokiwe ngoMaster KG obenengoma eshisa izikhotha umhlaba wonke ngonyaka odlule ethi Jerusalema.Uqokwe emunxeni weFavourite Global Music Star lapho ezomela khona i-Afrika encintisana noBTS (Asia), Savannah Clarke (Australia), David Guetta (Europe), Taylor Swift (North America) noSebastián Yatra (Latin America).UMiss Universe uZozibini Tunzi, umlingisi uThuso Mbedu nomdlali weRugby uSiya Kolisi, baqhathwe emunxeni weFavourite African Star.
Babanga noSheebah Karungi (Uganda) nabadlali beLiverpool uMo Salah (Egypt) noSadio Mane (Senegal).Umunxa abaqokwe kuwo yilowo okwawina kuwona uSho Madjozi ngonyaka odlule.UBonang uphinde waqokwa kwiFavourite African Social Media Star.
Uqhathwe noWiam Van den Berg wakuleli, Elsa Majimbo (Kenya), Ikorodu Bois (Nigeria), Emmanuella (Nigeria) neGhetto Kids (Uganda).UMonde Twala oyisikhulu kwaViacomCBS Networks Africa, uthe le miklomelo ihlanganisa izingane nemindeni emhlabeni jikelele ngokubanikeza indawo lapho bezojabulela khona abantu ababathandayo.
"Siyaziqhenya ngokuthi kuqokwe abantu abahlukene basezwenikazi lonke futhi siyabahalalisela abaqokiwe abamela kahle i-Afrika kule miklomelo.
Abazali nezingane bangalindela injabulo nokuhleka kulo mcimbi wakulo nyaka ohlukile," kusho uTwala.Le miklomelo izokwethulwa ngumlingisi ophinde abe ngusomahlaya uKenan Thompson.
Izosakazwa kwiNickToons (DStv Channel 308 ngo-5.30 ntambama ngoMashi 15.
Izophindwa kwiNickelodeon (DStv channel 305) ngoMashi 17 ngo-3.05 ntambama.Abanye abaqokiwe kweminye iminxa kubalwa abadlali be-tennis  nebhola uSerena Williams noNaomi Osaka, Lionel Messi, opopayi iSpongeBob SquarePants, Beyoncé nabanye.Imininingwane yokuvota itholakala ku-www.kidschoiceawards.com.
Kubuya abalingisi abaxoshwa kuZalo
KUZOSULEKA izinyembezi kubabukeli bomdlalo Uzalo, njengoba izintandokazi zabalingisi balo mdlalo zikhuza ibuya.Abalingisi okukhona kubona uKhaya Dladla (GC), Nokuthula Mabika (Thobile), Nay Maps (Mxolisi) noNtokozo Dlamini (Mastermind) kuvela ukuthi bazoqala ukuqopha kulo mdlalo kuleli sonto.Umthombo weSolezwe ongashayi eceleni, uveze ukuthi ukuvela kwezindaba zokushiya kulo mdlalo kukaThandeka Dawn-King (MaNgcobo), yikhona okwenze abadidiyeli bawo bathatha isinqumo sokubuyisa laba balingisi.“Kucacele noma ubani ukuthi badinga ukubhukula kulo mdlalo.
Abekho abantu ababacabangile ngesikhathi uThandeka eveza izindaba zokuthi uyahamba, babone kungcono ukuthi babuyise bonke abalingisi ababaxosha, okungangabazisi ukuthi nakanjani bazobuyisa isithunzi salo mdlalo uphinde ujatshulelwe ngabaningi futhi,“ kuchaza umthombo.Uveze ukuthi kuleli sonto uKhaya noNokuthula bayaqala ukuqopha njengoba beyobuya ngesonto elilodwa nokuyogcina ngalo ukubonakala kukaMaNgcobo kulo mdlalo.“UKhaya ngizwe ngandlebenye ukuthi nomdlalo iThe Zwide’s oqoshelwa i-e.tv ozovala isikhala seRhythm City uyafuneka nakuwona, asazi ke ukuthi  uzowancelisa kanjani amawele, abanye bona bakhululekile ngenxa yokuthi ayikho imidlalo abagxile kuyona bazoqopha ngokukhululeka kuZalo,” kuchaza umthombo.Omunye umthombo uveze ukuthi uNay Maps ngeke aze ahlale isikhathi eside kulo mdlalo.Omunye umthombo ngaphakathi uveze ukuthi kuleli sonto ababhali balo mdlalo basazohlangana neSABC ukumemezela lezi zindaba.“Lezi zindaba zisheshe zaputshuka kwabezindaba njengoba kungakaphothulwa okuningi ngokubuya kwalaba balingisi.
Kusamele kubikelwe iSABC ngomqondo ababhali abanawo bese uma ivuma ngokuthi lo mdlalo uzoyaphi futhi uzothakaselwa yini, bese kuqalwa ke besayiniswa izinkontileka ezintsha,” kuchaza umthombo.UNomfundo Zondi okhulumela inkampani eqopha lo mdlalo iStained Glass, uveze ukuthi ngeke liphele isonto bengasikhiphanga isitatimende esichaza ngezinguquko kulo mdlalo.“Akukho engizokukhuluma manje ngalaba balingisi kodwa engingakuthembisa ukuthi ngeke leli sonto liphele singacacisanga ngezinguquko ezizokwenzeka kulo mdlalo,“ kuchaza yena.Kulo mdlalo kulindeleke ukuthi kuphele ngendawo kaGabisile elingiswa uBaby Cele noQhabanga(Siyabonga Shibe).
Ufaniswe neqhawe umlingisi oshonile
UBEHLUSHWA yisifo sikashukela nesifo senhliziyo umlingisi wakuleli oshone ngokuzuma, uShaleen Surtie Richards (66), okuvele izindaba zokudlula kwakhe emhlabeni izolo.Le ntokazi yase-Upington, eNorthern Cape, kuvele ukuthi ishone ilele endaweni yezivakashi eseKapa.Kuvela ukuthi ubekule ndawo nje ngoba ubematasa eqopha omunye wemidlalo, i-Arendsvlei.U-Shaleen uzakhele igama kwiGenerations lapho ayelingisa khona indawo kaMattie.Waphinde wabonakala efilimini kaLeon Schuster ethi Mama Jack, nokuthe kuvela izindaba zokudlula kwakhe emhlabeni, abantu bathi bayomkhumbula ngayo kakhulu.Ngokwesitatimende esithunyelelwe abezindaba, umndeni uveze ukuthi amahlebezi okuthi uzibulele awalona iqiniso.“Umndeni wakwaSurtie uthanda ukuqinisekisa izindaba zokudlula emhlabeni ngokukhulu ukuzuma komlingisi obethandwa kakhulu kuleli, uShaleen Surtie-Richards.
Abaningi bebazi ukuthi uhlushwa yilezi zifo zombili nesisola ukuthi ukudlula kwakhe emhlabeni kusondelene nazo, sizolinda ukuhlolwa kwesidumbu ukuqinisekisa lokho.
Lokhu osekukhulunywa ngabantu ezinkundleni zokuxhumana asikwazi yingakho sifuna ukuqinisekisa ukuthi akazibulalanga kodwa ubengaphilile,” kuchaza isitatimende somndeni.Ubonge uxhaso oluthole kubantu bakuleli ezinhlakeni ezahlukene njengoba beveze ukuthi bezwa ubuhlungu obukhulu njengoba lokhu okwenzekile bebengakulindele.Ozakwabo endimeni yokulingisa, amaqembu ezepolitiki nabalandeli bakhe badlulise amazwi enduduzo emndenini nasezihlotsheni zalo mlingisi.Ngo-2014 lo mlingisi wahlonishwa ngeLifetime Achievement Award emcimbini wamaRoyalty Soapie Awards.Eminye imidlalo abeseke walingisa kuyo kubalwa othi Egoli, Rockville neminye yesiBhunu.
UDJ Bongz neseluleko kumaciko
UMAKADEBONA kaDJ waseThekwini, uDJ Bongz, uthi siphelile isikhathi sokuthi amaciko athembele kuhulumeni noma ekuqashweni kuphela ukwenza imali kodwa kumele athathe umculo asebenze nezinkampani ezinkulu.UBongz owaduma ngengoma ethi Thina Sobabili, uthe amaciko kumele enze izingoma ezizokwazi ukuthi izinkampani zizithathe zizifake ezikhangisweni.Ukusho lokhu emuva kokukhipha ingoma entsha ethi Lotto ngoLwesihlanu.
"Kumele senze izingoma ezizokwenza kube lula ukuthi sisebenze nezinkampani ezinkulu.
Uma ubheka angu-99.9% amathuba okuthi abakwaLotto bayizwe le ngoma bese bayayithatha bayifaka ezikhangisweni zayo," kusho uDJ Bongz.Uthe ngayo akagqugquzeli abantu ukuthi bagembule budedengu kodwa yingoma enezincazelo eziningi.
"Ayikhulumi nge-lotto njengoba injalo kodwa nayo i-lotto ungayifaka ngoba yinto kahulumeni.
Ikhuluma ngokushintsha kwempilo yomuntu.
Ungathola into eshintsha impilo yakho kufane nokuthi unqobe i-lotto ngoba nayo iyayishintsha impilo yabantu.
Ngishaya izinyoni ezimbili ngetshe elilodwa, yingakho abantu besheshe bayithanda ngoba ikhuluma nabo ngqo ezimeni ezahlukene," kusho uDJ Bongz.Uthe kubalulekile ukwenza izingoma ezinomyalezo ukuze zingasheshi ukuphupha kepha zihlale isikhathi eside emqondweni wabantu.Uveze ukuthi upheka i-albhamu yakhe entsha.
"Ngiyaqala ukuthi ngikhiphe ingoma bese ngithola imiyalezo kwamanye amazwe, ethi bayayicela emisakazweni yakhona.
Izinkampani ezinkulu ngisebenza nazo isikhashana bese okunye ngiyazenzela.
I-albhamu yami edlule nje ngiyenze ne-Universal.
Uma befuna enye sizohlala phansi sikhulume, angifuni ukuzibophezela ngezinkontileka ezinde, ngimdala manje emculweni.
Ngisebenza nabo ngaleso sikhathi."
Umdlalo omusha okhuthaza nofundisa imbokodo
INKAMPANI yokuqopha entsha i-AVAD Media, ka-Ayanda Burotho, Adze Ugah noNobuntu Webster, ivundulule ithalente elisha kwezokulingisa okunguNqobile Khumalo ozobe elingisa indawo ephambili kaNqobile emdlalweni omusha kwiMzansi Magic.Umdlalo othi Nqobile uzoqala ukubonakala kusukela ngoJulayi 5, ngo-8, ebusuku.Kulo mdlalo okhuthaza abantu besifazane ukuthi basebenze kanzima empilweni, kulindeleke ukuthi kubonakale izinkakha endimeni yokulingisa okubalwa kuzo uMagic Hlatshwayo, Nomsa Nene, Lilian Dube, Abdul Khoza noNhlanhla Mdlalose.
Ekhuluma neSolezwe, uNqobile uthe isifiso sakhe ukuthi wonke umuntu wesifazane abuke lo mdlalo njengoba kukhona isifundo kuwona.“Abantu bazoqala ukubona uNqobile esesimeni esingesihle njengoba kukhona ilungu lomndeni wakhe elishonile.
Leli lunga ligwiliza emanzini endaweni yokubhukuda eyakhiwe ekhaya.
Kwenzeka konke lokhu nje, ukhona ekhaya kodwa ukwenye indlu akaboni.
Umyeni wakhe uyalwa naye njengoba emsolwa ngalesi sigameko.
Kusukela lapho akaphili impilo ejabulisayo, kodwa kukhona konke uyazama ukuthi asebenze kanzima ukuze aqhubeke nempilo,” kusho uNqobile.Uthe kukhona okuzofundwa ngabesifazane nabesilisa ababhekene nokuhlukunyezwa kwanoma iluphi uhlobo.
“Ekugcineni, ngenxa yokuthi usekhathele ukuhlukunyezwa, uNqobile uyasukuma azimele ukuze aphume kulesi simo abhekene naso.
Engikuthanda ngalo mdlalo ukuthi ubhalwe yinkampani eholwa ngowesifazane ongulingisi u-Ayanda.
Ngiyabonga ithuba abangiphe lona nozakwabo kule nkampani yabo entsha eqale ngalo mdlalo ukukhiqiza,“ kuchaza yena.
Abanye abalingisi abazobonakala kulo mdlalo kubalwa uLele Ledwaba ozobe elingisa indawo kaMampoi no-Ayanda Bandla ozobe elingisa indawo kaNtombi.Isolezwe like labika ngamahebezi omdlalo omusha okukhona kuwo u-Ayanda Borotho no-Abdul Khoza.
Uvuka ngohlelo oluzosiza abefundisi abafuna omaqondana
UBASETSANA Kumalo wenkampani eqopha izinhlelo ezihlukene zethelevishini iConnect tv, uveze ukuthi uhlelo olusha oluthi Pastor Wants A Wife, luzotshengisa ukuthi kunzima nakubefundisi kwesinye isikhathi ukuthola amakhosikazi.Lolu hlelo luqale ngoMgqibelo odlule ngo-8 ebusuku ku-1Magic kanti kulindeleke ukuthi luqale namhlanje kuMzansi Magic ngo-8.00 ebusuku.Kuzobonakala u-Apostle Aaron Zioan Khunou noPastor Lincoln Fero, befuna amakhosikazi abazowashada.
Kuneziqephu eziwu-13 ezizoveza abesifazane abayisithupha bezama ukuthatha amehlo alaba befundisi.
Ngeke kugcine ngabo kodwa kuzohlanganisa imindeni nabangani babo.“Uhlelo luzoveza ukuthi ibandla kanye nemindeni kungena kangakanani ekusizeni umfundisi noma umholi walo ekutholeni umaqondana.
Ngeke kugcine ngokuthi kubonakale abefundisi nalaba besifazane kuphela, kodwa baningi abazongenelela basize ekukhetheni intokazi eyiyona yona.
Ngeke bagcine ngokukhethana uma konke kuhambe kahle, siyohamba nabo baze babophe ifindo lo mshado,” kuchaza uBasetsana.Uthe ibandla nomndeni womfundisi bayoqala bahlangane nabesifazane bambuze imibuzo embalwa uma kucaca ukuthi akakulungele okufuna oyedwa kulaba befundisi, yilapho beyobe sebevumelana ngokuthi akhishwe lowo wesifazane ohlelweni.“Abesifazane okubahambela kahle bayogcina beya ngisho enkonzweni eholwa yilaba befundisi, bayophinde babe nesikhathi bobabili baye eholidini bazijabulise ukuze bazane kangcono.
Okumele bakwazi ababukeli ukuthi kulaba besifazane abayisithupha, uyedwa ozobe ephuma ohlelweni isonto ngalinye kuze kusale ababili abayokhethwa yilezi zinceku.
Sikholwa ukuthi ngalolu hlelo sixoxa indaba yothando futhi sithemba ukuthi abantu bakuleli bazolujabulela.
Siyazi futhi abantu bazozithanda  lezi zintokazi  isiqephu ngasinye uma bezibona,” kuchaza uBasetsana.UKumalo nozakwabo sebekhiqize izinhlelo ezithandwayo kuleli okubalwa  i-Our Perfect Wedding  neDate My Family.UNomsa Philiso wakwaM-Net, uthe abangabazi ukuthi uhlelo lungolunye oluzodonsa amehlo ababukeli futhi luzobenza bakhulume ngalo.
UMaMkhize uzithengele imoto kaR16 million
ISALOKHU ibatshazwe njalo imoto kasomabhizinisi waKwaZulu-Natal olokhu esematheni ngokuphila impilo yomtakabani.
UShauwn Mkhize umangaze abaningi eveza imoto kaR16 million iRolls Royce Cullinan ngempelasonto azithengele njengesipho sosuku lokuzalwa kwakhe.
UShauwn ungomunye wosomabhizinisi besifazane abamnyama asebezakhele ugazi kubantu kulandela nohlelo lwakhe lakuthelevishini iKwaMaMkhize eyadalula cisho konke ngempilo yakhe kulo.Namhlanje uveze ukuthi ukuba nemali kuhle ngoba usuke uzazi ukuthi unamalini ebhange kodwa okubi ukuthi noma ingaba ningi kangakanani imali kodwa awazi usalelwe izinsuku ezingaki zokuphila.
UShauwn uthe kubalulekile ukuthi umuntu ayiphilisise impilo yakhe futhi kungamkhathazi ukugxekwa nokwehlulelwa ngabanye abantu.Khonamanjalo uShauwn uphinde waveza ukuthi yena nendodana yakhe u-Andile Mpisane basebenza ngokubambisana nabohlelo laku SABC 1 i-Expressions nomnyango wezokuHlunyeleliswa kweziMilo ukwakha izindlu eziwu-20.
Lezi zindlu uShauwn uthe ezokubhekelela imindeni ehlwempu futhi bazakha neziboshwa ukuzilekelela zicije amakhono ezinawo.
USipho Gumede uzokhunjulwa ngosuku azalwa ngalo
INGWAZI yomculo engasekho, uSipho Gumede, izokhunjulwa edilini le-jazz elizokuba seBat Centre, eThekwini ngo-Ephreli 17 kusukela ngo6 ntambama.
Lolu wusuku okwazalwa ngalo lo mculi obezohlanganisa kulo nyaka iminyaka ewu-59 njengoba azalwa ngo1952.
Umgqugquzeli walo mcimbi, uNise Malange, uthe lo mcimbi bawuqondanise nokuphela kweminyaka engu-17 ahamba emhlabeni.
“Umcimbi owacelwa nguye uSipho esaphila ngesikhathi bedlala neSakhile eGrahamstown.
Wathi ucela simenzele umcimbi ngosuku lwakhe lokuzalwa.
Wayeqala ukusicela ukuba simenzele okuthize.
Washona sisahlela.” Kulo mcimbi kuzobuye kusine kudedelane ezinye izinkakha zalo mculo kuleli okunguBongani Nkwanyana wodumo kwiStaxx noKhaya Mahlangu weSakhile.
Labo makadebebona bazobe bebhulelwa amazolo ngoMazwakhe Gumede, Air Jazz, Thabiso Mnanyana, Andile Ndlovu, Hector Cebekhulu, Barney Bophela noNomsa Ndawo.
Eqhuba uNise uthe kulo mcimbi bafake izitshudeni ezaphekwa nezakhula zibukela kuye.
“Kunamabhendi amabili,  akhiwe yintsha eyayifunda eDUT, azobe enandisa ngalolu suku.
Yingoba uSipho wayekukhonzile ukuvumbulula ikhono elisha,” kuphetha uNise oyisikhulu saseBat Centre.UGumede ngumdlali wesigingci sebhesi owasebenza nezinye izihlabani ezidume umhlaba wonke njengoHugh Masekela, Letta Mbuli, Harry Belafonte, Caiphus Semenya, Brenda Fassie, Winston Mankunku Ngozi, Kippie Moeketsi, Abdullah Ebrahim, Jonas Gwangwa, Tim Thomas, Margaret Singane, Stimela nabanye.UGumede, owaduma ngengoma ethi Mantombi nethi When Days Are Dark Friends Are Few, wasishiya kuleli ngoJulayi 26, 2004 eneminyaka ewu48 ubudala.Wangeniswa esibhedlela iParklands Park, eThekwini, exinwe yisifo somdlavuza wamaphaphu.
Amathikithi okuthamela lo mcimbi azoqala ukutholakala ngoLwesibili  ngoR100.
Ihoxisiwe iFact Durban Rocks
UHOXISIWE umcimbi iFact Durban Rocks netende i-Afrotainment Marquee ngeDurban July ngenyanga ezayo njengoba ingeke ibe khona imicimbi ebanjelwa ematendeni kulo mcimbi nehanjelwa ngabantu abaningi.Ngokujwayelekile uDJ Tira ufike abe netende eGreyville Racecourse lapho kusingathwa khona iDurban July bese eba nomcimbi wasebusuku iFact Durban Rocks, ePeople's Park, eMoses Mabhida Stadium.Kulokhu, uthe abantu kuzomele balale ngenxeba ngoba ngeke kwenzeke.
I-Vodacom Durban July izoba ngoJulayi 3.
"Itende leDurban July neFact Durban Rocks ngeke libekhona.
Ngisho nesakazwa kwithelevishini iFact Durban Rocks ngeke ize ibe khona.
I-Fact Durban Rocks wumcimbi omkhulu oheha izinkumbi zabantu ngakho ibhizinisi alihambi kahle uma usakazwa kwithelevishini kuphela.
Kuvele kumsebenzisele emuva umuntu ngoba kuyabheda, abaxhasi abekho," kusho uDJ Tira.Kuzokhumbuleka ukuthi ngonyaka odlule iFact Durban Rocks yasingathwa ngaphandle kwezihlwele ezitebhisini zaseMoses Mabhida Stadium.
Yasakazwa kwiChannel O izinsuku ezimbili ngoJuly 25 no-26 lapho kwakushiyelana inkundla khona abaculi okubalwa kubo yena uTira, Black Motion, Beast, Nomcebo Zikode, Q Twins, Moonchild Sanelly, Babes Wodumo, Zakes Bantwini nabanye.Omunye umcimbi ka DJ-Tira wokuhlukanisa unyaka NgoDisemba 31 iFact Durban Rocks nayo yayisakazwa kwithelevishini kuphela.UTira uthe ngenxa yokuthi imicimbi emikhulu kunzima ukuyenza, ukhethe ukuqhamuka nomusha obizwa ngeDJ Tira's Table ozoqala ngoJulayi 2 kuze kube uJulayi 4.
Kuvela ukuthi uzosingathwa eDante, Warehouse, Wish, Azar, Liv Urbn naseYadini.
"Sithathe isinqumo sokuthi senze imicimbi ezogcwala idolobha lonke ukuze sizokwazi ukusingatha abantu abaningi abaqhamuka nakwezinye izindawo nokuthi igama leDurban July nobumnandi obuhambisana nayo bungapheli.
Sisahlela ukuthi ngoMgqibelo wosuku lomcimbi yikuphi lapho esizoya khona siswenke khona.
Sisalinde iDurban Tourism ukuthi iseseke," kusho uTira oveze ukuthi uzokhipha i-albhamu entsha ekupheleni kwenyanga.
Umaskanda odume ngokuswenka 'akazondli' izingane zakhe
UMCULI kamaskandi oyinxusa lenkampani yezimpahla zokugqoka iCrawl, uSanele "Igcokama Elihle" Dzanibe, uphume ngesamagundane emqashweni ngoba ebalekela ukondla inqwaba yabantwana bakhe.Ngokusho komthombo osondelene nalo mculi odume kakhulu ngokulingisa kuma-video abaculi abadumile, onina bezingane zakhe bese kubame emphinjeni ukumbona eswenka econsa ekubeni abantwana bakhe begqoka amanikiniki futhi belala bengadlile.
"Ubalekile lapho abeqashe khona e-Orlando East wayobhaca komunye umqasho ongaziwa ukuthi ukuphi."
Onina bezingane babuye baqonda ezinkundleni zokuxhumana bashiya abangalazi ngoSanele (27) odabuka eMzimkhulu.Omunye umthombo uthe uSanele uphila impilo engamanga yodwa njengoba evela ezinkundleni zokuxhumana nezimpahla ezibizayo ekubeni engasebenzi .
Uthe uSanele wathatha imali yakubo, washiya umndeni nonina beswele, wazogwazela amantombazane eGoli.
"Uqonywe lonke izwe.
Unezingane ngisho nakwezinye izinhlanga.
Okubuhlungu ekhaya kulanjiwe.
"USanele uqale ukuchoma ngezimpahla zakanokusho engakabi yinxusa lakwaCrawl.
Omunye unina wengane uthe uSanele wayemphethe kahle kabi engakakhulelwa.
"Wayengithengela amawashi nemigexo ebizayo.
Abuye angenzele indumezulu yomcimbi ngosuku lokuzalwa kwami.
Isichitho kube ukuthola umntwana ngoba sobabili akasasinaki.
Useqhubeke nempilo."
Omunye uthe uSanele unoxhaxha lwezintombi azikhulelisayo maqede azilaxaze kanjalo.
"Mhlawumbe izingane asenazo ziyofinyelela ku-20.
Ukhulelisa ngisho namaNdiya imbala."
Kuthiwa ngisho namantombazane ayizihlobo zakhe akawayeki.
Enye intombazane ithe yona yamqoma yazi ukuthi abahlobene.
Ithe yashaqeka isithi ihambisa ingane kubo kaSanele yathola ukuthi unina kaSanele owakwaDlamini, koninalume wentombazane.
"Unina kaSanele uhamba nge-wheelchair futhi imali ayithola ngokulimala engozini yemoto iyona le ayidla namantombazane.
"Ethintwa uSanele uphike walala ngomhlane ukuthi kunezingane angazondli.
"Abantu abafuna ukungicekela phansi ngoba ngidumile.
Yitulo leli lokungicekela phansi.
Mina angizisheli izintombi kodwa yizo eziziphonsa kimi.
Zingifuna ngapha nangapha kulezi zinsuku.
Yila mantombazane engingawafuni lawa angenza nje."
Uthe izingane zakhe zine azaziyo naqinisekisa ukuthi uyazondla zonke.
Uphike walala ngomhlane ukuthi unina uhamba nge-wheelchair nokuthi uyise akasekho.
Ube esenxusa intatheli ukuba ilubhale udaba uma luzoyisiza nje.
Abanye bachaze uSanele njengomuntu onamanga nongumxabanisi wabaculi.
UKhuzani “uhlukanise” izitabani ebesezizoshada
UMASKANDI wesifazane ovelele kulezi zinsuku ngenxa yokucula noKhuzani neZingane Zoma, uSphesihle “Sphe” Zulu, ukhala ngowesifazane abezoshada naye.
Lo msakandi uthi lo wesifazane umsabisa ngokuveza izithombe namavideo abo beya ocansini uma engayeki ukukhuluma ngaye ezinkundleni zokuxhumana.Lezi zithandani obekulindeleke ukuthi zishaye indumezulu yomshado, azisabhekani.
Kuvela ukuthi ukuhlukana kwazo kudalwe wuKhuzani obewotha ubomvu ngothando lwazo, elubiza ngedimoni.USthembile “Ntando” Mkhize (obeyisithandwa sikaSphe), usolwa nangokuqola abantu esebenzisa igama likaSphe ezinkundleni zokuxhumana, ethi uzobafunela umsebenzi.
USphe usezakhele udumo emculweni kamaskandi njengoba epikwe uKhuzani engomeni ethi Ngashelwa Utsotsi nakwethi Ubhuti Wabantu.
Uphinde wapikwa nayiZingane Zoma engomeni yazo ethi Iphenti Lami.Lezi zithandani zithembisene umshado nyakenye kanti bezikipitile iminyaka emibili eMlaza.Kumanje kunecala elivulwe wuSphe emaphoyiseni mayelana nalokhu kuqolwa kwabantu.
Okhulumela amaphoyisa aKwaZulu-Natal, uColonel Thembeka Mbele, ukuqinisekisile ukuthi kunecala lenkohlakalo eliphenywa ngamaphoyisa aseMpangeni.
Kanti uNtando usabisa ukuputshuzela umphakathi izithombe nama-video abo bezitika ngocansi.
Uthe ufuna abantu bazi ukuthi uSphe akasiyo le ntombazane abacabanga ukuthi uyiyo.
“Nami ngazi inqwaba yamahlazo akhe.
Njengoba abehamba ezibiza ngentombi ehlolwayo, ubanjiwe ngoDisemba ukuthi ubekhohlisa abantu,”kusho uSphe.
UNtando uthe umuntu obenesandla esikhulu ekuhlukaneni kwakhe noSphe nguKhuzani ngoba ubengabemukeli ubudlelwano babo.
“UKhuzani uzame kaningi ukuphoqa uSphe ukuba ahlukane nami.
USphe ubengikhombisa imiyalezo ebivela kuKhuzani, ethi sinamadimoni, " kusho uNtandoEqhuba uNtando uthe wenzele uSphe izinto eziningi ngoba uyintombazane ethanda impilo engaphezu kwamandla ayo.
“Nasekhaya eHammarsdale bayamazi  uSphe kanti nabakubo bayangazi ngoba ngike ngaya khona KwesakwaMthethwa, eMpangeni, ” kusho uNtando.
Elinye ilungu lomndeni kaSphe, elicele ukungadalulwa, livumile ukuthi liyazi ngalobu budlelwano nangesithembiso somshado.
UKhuzani ungumphathi kaSphe futhi bobabili bazalwa oMaNgema.UKhuzani ubengazibambi izingcingo nemiyalezo kuWhatsApp ubeyifunda  kodwa engayiphenduli.
Uyabuya emsakazweni            uLoot Love
INTOKAZI yakuleli ezakhele igama yethula izinhlelo okubalwa kuzo iLive Amp kuthelevishini uLuthando “Loot Love” Shosha, izoqala ukuzwakala ngeSonto emsakazweni, i-Africa Now Radio.Lo msakazo awugcini ngokuzwakala kuleli kuphela, uyafinyelela e-Afrika yonkana, Paris, London naseNew York City.
Le ntokazi ibe ngenye yezinye ezingabuyelanga kwiMetro FM ngesikhathi kwenziwa izinguquko emisakazweni ehlukene kwiSABC.Kulesi siteshi esisanda kubungaza unyaka saqala, kudlalwa kakhulu umculo osuke uhambe phambili emhlabeni.
Ekhuluma ngokuba yingxenye yalo msakazo uLoot Love, uveze ukuthi ujabule kakhulu.
"Umculo ngezinye zezinto engizikhonze kakhulu ngakho ukuqhubeka ngilokhu ngisebenza kulo mkhakha kuyangijabulisa.
Leli yithuba lokuqhubeka nokuqhakambisa i-Afrika yonkana kwamanye amazwe kodwa-ke kakhulu mina ngizogqamisa izwe engiphuma kulona, iNingizimu Afrika kanjalo namaciko ahlukene engizobe ngisebenza nawo engivakashela ohlelweni lwami.
“Okunye okungijabulisayo ngokuba yingxenye yalo msakazo ukuthi ngizofunda nangolunye uhlobo lomculo oluqhamuka emazweni ahlukene esizobe siludlala kulesi siteshi,“ kusho uLoot Love.Ohlelweni lwakhe lokuqala uLootLove uveze ukuthi uzobe ehlezi nomculi u-Angélique Kidjo, ozobe ekhuluma nge-albhamu yakhe ethi Mother Nature  nezophuma ngoJuni 18.
Uthe okunye okuzokwenzeka kulona uzodlala izingoma ezinhlanu zabaculi base-Afrika nacabanga ukuthi yizona ezihamba phambili manje.
Ngifunde lukhulu ngamasiko aseMzansi: Harvey
UMETHULI wezinhlelo waphesheya kwezilwandle uSteve Harvey, uveze ukuthi kuyamjabulisa ukubuya kwesizini yesibili yohlelo iFamily Feud, njengoba kukuningi akufunde ngamasiko akuleli kwisizini yokuqala.Lokhu ukudalule ngemuva kobuya kohlelo njengoba luqale ngeSonto ku-e.tv (DStv194) ngo-6.00 ntambama.
Kulolu hlelo kuba nemindeni emibili eqhudelanayo ngokuphendula imibuzo ehlukene, iphinde idlale bese kuthi ekugcineni kuwine owodwa.USteve Harvey uthe uphatheke kahle ekuleli ngesikhathi eqopha uhlelo futhi ujabule ngokuthi kubuye isizini yesibili.“Ngesikhathi ngethula uhlelo okokuqala kuningi engakufunda ngezwe laseNingizimu Afrika, abantu bakhona, amasiko ahlukene nezilimi zakhona.
Kodwa okwathatha amehlo kakhulu ukudla kwakhona okuhlukahlukene okuthinta amasiko ahlukene akhona.
Ngikubheke ngabomvu namanje ukubuya ngizoqhubeka nokufunda okuhlukene nabantu abaziwa ngeRainbow Nation.
Ngibe nohambo olumnandi kakhulu futhi engiyohlala ngilukhumbula njalo emkhakheni wami wokwethula izinhlelo,” kuchaza uSteve.
Ubonge abaxhasi bohlelo, waveza ukuthi ithimba lase-USA enquma ukuletha uhlelo kuleli lenza umsebenzi omuhle.“Sibonga nemindeni ephinde yaba yingxenye yalo yaqopha nathi kule sizini.
Ukuba umuntu wakwelinye izwe ngihlala ngibeka izinto ngendlela ezingeyona kodwa kube khona abangisizayo okuyinto ejabulisayo.
Abasuke beqhudelana ohlelweni babe othisha kimina njengoba bebengiqondisa emagameni akade ngiwabiza, ngakho namanje ngifuna ukuqhubeka nokufunda,” kuchaza yena.Lolu hlelo oluqoshwe yinkampani iRapid Blue TV, luzokhombisa iziqephu ezingu-26 kanti luzophela ngo-Okthoba 31.
Isikhalo kunyamalala uZandile kwiThe Queen
ABABUKELI bomdlalo iThe Queen sebeveze ukuthi besingekho isidingo sokuvala isikhala sikaVuyiswa (Zandile Msutwana), kulo mdlalo.Lokhu kulandela ukuthi ngoMsombuluko uThembisa Mdoda olingisa indawo kaVuyiswa kulo mdlalo eqale ukubonakala kuwona.UThembisa ulingisa le ndawo ngemuva kokulimala kukaZandile eqopha okumanje ululamela ekhaya.Ezinkundleni zokuxhumana ababukeli balo mdlalo baveze imizwa ehlukene ngokubonakala kukaThembisa.Abanye bathe ngabe kube ngcono ukuthi indawo yakhe imisiwe aze alulame.Abanye bebedidekile njengoba bebezibuza ukuthi kwenzekeni kuVuyiswa abamaziyo kulo mdlalo.
UMelvy-Melz uthe: “Umoya wami awuvumi ukwamukela lo Vuyiswa.
Abanye abalingisi kudalelwe ukuthi bamiswe uma besenezinkinga kuze kube bayalulama babuye emsebenzini”.URose Roro uthe: “Ngizithola ngibuka umdlalo iThe Queen Mzansi ngibona uThembisa Mdoda elingisa indawo kaVuyiswa.
Ngiyamthanda impela kodwa hhayi ukuthi alingise le ndawo”.UMthimkhulu Rhadebe uthe: “Angimuzwa kahle lo Vuyiswa omusha”.UMs Sharo_shaz uthe: “Uyohlala eyedwa uVuyiswa kimina.
Sengikhumbule indlela amamatheka ngayo nje”.U-Awethu Mangali uthe:“Angijabule ngalo Vuyiswa siyacela nisibuyisele uSis Vee wethu”.UTopollo Tayx uthe: “Ngabe kungcono ukuthi  bavale isikhala sikaVuyiswa ngomuntu ofana naye nse”.UMzansi Magic ngenyanga edlule wakhipha isitatimende umemezela  izindaba zokuza kukaThembisa kulo mdlalo.Esitatimendeni bakubeka kwacaca ukuthi uZandile kudingeke ame ukuqopha njengoba elimale khona ngaphakathi kulo mdlalo, kodwa indawo yakhe izoqhubeka nokuba khona kulo mdlalo njengoba izovalwa uThembisa.Isolezwe lithole ngomthombo walo ukuthi uThembisa usazobonakala kulo mdlalo isikhashana njengoba uZandile eyoze abonakale uma sekuqala isizini entsha.
Ukugula kuphazamise uMkhwane koweshashalazi
UKUGULA kwenkakha yomlingisi, uBheki Mkhwane, kuyihuthisele ngethuba lokulingisa emdlalweni weshashalazi iBopha, ebengomunye wabalingisi abaphambili kuwona.
Ukugula kukaMkhwane kuphoqelele ukuthi ahoxiswe kulo mdlalo oqale kuleli sonto.
Okhulumela umdlalo eState Theatre, uThakgatso Setseta, uthe badumele ngokugula kukaMkhwane, okuphoqe nokuthi akhishwe kuwona.“UMkhwane ugule umdlalo usuzokhonjiswa, okuyinto esiphathe kabi.
Indawo yakhe kuze kwaphoqa ukuthi ithathwe nguPercy Mtwa ongumbhali futhi ongumqondisi walo mdlalo,” kusho uThakgatso.Uthe noma bengazi ukuthi uMkhwane uphethwe yini kodwa banethemba lokuthi uzolulama.“Esikuzwile wukuthi akalaliswanga esibhedlela kodwa ugulela ekhaya.
Udokotela umlalise amasonto amane engasebenzi, ukuze alulame kahle ngaphambi kokuba aqale ukusebenza.
Simfisela ukuthi asheshe alulame,” kuqhuba yena.UMkhwane ubezobe eqala ukulingisa kulo mdlalo osuneminyaka ukhona, osuphekwe kabusha.UMtwa naye uthe udumele ngokuhlabeka kwenkakha yomlingisi egcine ingasakwazanga ukulingisa kwiBopha.Uthe wafaka uMkhwane kulo mdlalo ngenxa yamagalelo akhe futhi ubenesiqiniseko sokuthi uzokwenza ubulungiswa ngokudlala kahle indawo kaNjandini abezoyilingisa.
Uthe uMkhwane uyamhlonipha futhi udumele ngokungabi naye kule sizini yeBopha, wabe esemfisela ukusheshe alulame.IBopha izogcina ukukhonjiswa eState Theatre ngoJune 13.UMtwa akamusha naye ekulingiseni njengoba ayelingisa kuyona iBopha,  yaze yajikeleza amazwe phesheya kwezilwandle.
Ubuyele ekulingiseni emidlalweni yeshashalazi, begubha iminyaka engu-40 yeWoza Albert ngo-2019 eState Theatre, lapho abelingisa khona noMbongeni Ngema.
KwiBopha njengamanje ulingisa noTshallo Chokwe noTerrence Ngwila.
Indawo kaMtwa yokuqondisa lo mdlalo ithathwe nguMillicent Tintswalo obevele engumsizi wakhe ekuwuqondiseni.
Ubuyisa ithemba ngengoma uMtee
UMCULI wakuleli obese kunesikhathi engakhiphi ngoma uMtee, useveze ukuthi ingoma yakhe entsha ethi iThemba, akangabazi ukuthi lukhona ushintsho ezolwenza entsheni yakuleli.Le ngoma ayikhiphe ngeledlule, uthi ukuphuma kwayo kuzolandelwa i-albhamu yakhe ethi Logan, ezophuma ngoMashi.Lo mculi oke waba sezinkingeni nesitebele adume engaphansi kwaso i-Ambitious Entertainment, uveze ukuthi yena uyisibonelo sokuthi uma unethemba konke kungaphinde kulunge.
“Noma ubani obona isimo sakhe singahambi kahle akabukele kumina njengoba ithemba ngingalilahlanga izinto zibheda.
Kuyimanje sibhekene nobhubhane lwegciwane iCovd-19, nalapho asibe nethemba lokuthi ngelinye ilanga kuzolunga.
Intsha ilahlekelwa imisebenzi, imindeni ilahlekelwa imizi ehlala kuyona nabathandiweyo bethu, isimo senhlupheko kunokuthi sibe ngcono siba sibi kakhulu, siyesaba ngendlela okwenzeka ngayo, kodwa ngithi ithemba singalilahli,” kusho uMtee.
Uthe abantu kuningi abazokujabulela kwi-albhamu yakhe ezayo ayiqambe ngendodana yakhe encane uLogan.“Kuyangijabulisa kakhulu ukuba ubaba, ngakho namadodana ami ngifuna akhule ebukela kumina ukuthi ukuba nobaba empilweni kuyinto ejabulisa kanjani.
Ngizama ngayo yonke indlela ukuthi amadodana ami ngiwafake kusemanje kulo mkhakha engikuwona.
Okunye engifuna ukukwenza njengoba ngiwakhombisa umsebenzi wami ukuthi akhule ezibonela ukuthi ngisebenza kanjani futhi iziphi izingqinamba engike ngabhekana nazo emculweni, angezwa ngabantu,” kuchaza uMtee.
Uthe indodana yakhe uLogan ifike emhlabeni la izinto zingamhambeli kahle khona, kodwa ubazi ukuthi uNkulunkulu akamlahlile.
Amaciko asengafaka izicelo zoxhaso
UMFELANDAWONYE wezinyunyana zamaciko iCultural and Creative Industries Federation of South Africa (Ccifsa) uthi amaciko kumele abumbane asize abahlwempu ukuze bathole uxhaso kuhulumeni.Iphini likanobhala jikelele weCcifsa kuzwelonke, u-Anele Maki, likusho lokhu emuva kokuthi uMnyango wezemiDlalo, ubuCiko namaSiko kuzwelonke umeme amaciko ashayeke ngenxa yeCovid-19 ukuba afake izicelo zoxhaso.U-Anele uthe banethemba lokubona kuhlomula amaciko angenawo amathuba kakhulu.
"Sithanda ukunxusa wonke amaciko ukuthi asebenzise leli thuba esilinikezwe uhulumeni ngoNgqongqoshe wethu wezemiDlalo, ubuCiko namaSiko, uMhlonishwa uNathi Mthethwa.
Sithanda ukugqugquzela imboni ukuthi ibumbane futhi isize labo abangenawo amathuba ukwenza isiqiniseko sokuthi bayahlomula," kusho u-Anele.Uthe amafomu azotholakala kuzona zonke izikhungo zobuciko kuzwelonke.Ngokomnyango kaMthethwa, bacishe bafinyelele ku5 000 abahlomula ngoxhaso lwesigaba sokuqala ngemali engaphezu kukaR80 million.Esigabeni sesibili kwakhokhwa imali engaphezu kukaR2 million.Ngokubambisana noMnyango wokuThuthukiswa kwamaBhizinisi amaNcane, kukhokhwe imali engaphezu kukaR5 million futhi kusazokhokhwa elinganiselwa kuR13 million ngaphambi kukaMashi.Imithetho nendlela yokungenela itholakala kwi-website yomnyango ethi, www.dac.gov.za futhi kuthiwa abaphumelele bangase bathole imali engekho ngaphansi kukaR10 000.Ukungenela kuvulwe ngoLwesihlanu kanti kuzovalwa ngoFebhuwari 22.
Kuzoshuba          kwiLove Island SA
BAZOBONAKALA ekupheleni kwale nyanga sekuqala uhlelo, abazoba yingxenye yabazozama inhlanhla yokufuna uthando ohlelweni iLove Island South Africa.Lolu hlelo oluzokwethulwa uLeandie du Randt, luzoqala kuM-Net (101) kusuka ngoFebhuwari 28, ngo-8 ebusuku.Le ntokazi yaphuma isibili ohlelweni iStrictly Come Dancing ngo-2014 nophathina wayo uBrandom Eilers le Riche.Ikhuluma ngokuba umethuli walolu hlelo le ntokazi, ithe kuyona kuyinto enkulu nesibusiso emkhakheni wezobumnandi selokhu yangena.“Bengihlala ngifisa ngithi empilweni yami ngelinye ilanga ngiyafuna ukuba umethuli wezinhlelo ezinkulu, nakho ke manje sekunjalo futhi ukuba umethuli walolu hlelo kumina kufike ngesikhathi esilungile impela.
Sengikubheke ngabomvu ukuhlangana nabo bonke abazohlala endlini la bezofuna khona omaqondana,” kusho uLeandie du Randt.Le ntokazi ayigcini nje ngokubonakala ezinhlelweni ezihlukene kodwa iphinde ibe umlingisi emidlalweni eyehlukene yesiBhunu ekhonjiswa esiteshini sakwa-kykNet.
Lolu hlelo kuzogqama kulona abantu abafuna omaqondana emkhakheni wezothando.
Bonke bazohlangana endlini abalungiselelwe yona eKapa, la bezohlala bazane kangcono, okuyothi ababa nenhlansi yothando bachithe isikhathi esiningi ndawonye babone ukuthi kukhona yini uthando abanalo olungaholela ekutheni babe sebudlelwaneni.
Esitatimendeni esikhishwe abakwaM-Net, baveze ukuthi esontweni ngalinye kuzolokhu kufika abantu abasha, okuzoholela ekutheni kube khona abaphukelwa izinhliziyo, baliwe uma ophathina babo sebebone abanye abasha.
"Ukufika komuntu omusha kuzodala izinxushunxushu endlini futhi kwesinye isikhathi kuholele ekutheni kube khona abaphelelwa uthando akade sebenalo nabanye, kuze kuphele nobungani okade bukhona.
Abasendlini bazophinde bathole nethuba lokuvotela oyedwa ababona ukuthi akanasidingo sokuhlala endlini, bese eyashiya ohlelweni,“ kuchaza isitatimende.
Siveze ukuthi ekugcineni izithandani eziyobambana kuze kuphele uhlelo, ziyobe sezithola umklomelo wemali nezinye izipho.
UVusi Kunene uzolingisa emdlalweni we-e.tv
ABALANDELI bomlingisi uVusi Kunene obegcina ukubonakala kwiGenerations: The Legacy ngoLwesithathu, bazokhala babuye nganeno njengoba eqopha nomdlalo omusha waku-e.tv.UVusi, obedlala indawo kaJack Mabaso kwiGenerations: The Legacy ekhonjiswa ngo-8 ebusuku phakathi nesonto kuSABC 1, ubegcina ukubonakala kulo mdlalo emuva "kokubulawa".UJack kuthe ehleli endlini nomfowabo uSiyanda (Kay Sibiya) nendodakazi uSphe (Pearl Monama), kwangena amadoda aseRussia abakhomba ngezibhamu, ababopha abavala amehlo nomlomo.
Aphumele noJack ngaphandle okuyilapho afike "ambulalela" khona ngokumqoba ngesaha maqede "isidumbu" sakhe asifaka emphongolweni.
"Isidumbu" sigcine singabonakalanga futhi namaphoyisa athe awasitholanga.Ngokuthola kwaleli phephandaba uVusi uzolingisa indawo ephambili emdlalweni omusha ozovala isikhala seRhythm City, okuthiwa yiHouse of Zwide okuthiwa usuqalile ukuqoshwa.Ethintwa izolo ekuseni akavumanga futhi akaphingaka ukuthi uya kulo mdlalo.
"Ngicela ukuthola imvume kuqala angazi kungakanani okumele ngikusho nokungamele ngikusho," kusho uVusi ecela ukushayelwa emuva kwemizuzu engu-20.Uthe esethintwa ucingo wangabe esalubamba futhi nomyalezo athunyelelwe wona ugcine engawuphendulanga.Esitatimendeni esikhishwe yiyGenerations: The Legacy, kuthiwe uVusi uhlaba ikhefu kulo mdlalo emuva kweminyaka emihlanu.Kusona uthe uyazifela ngoJack futhi uyena mlingiswa odume kunabo bonke kwaseke wabadlala.
"Ngizokhumbula wonke umuntu ngoba iGenerations ifana nomndeni.
"KwiHouse of Zwide kuthiwa uzobe edlala phambili noJeffrey Sekele obedlala indawo kaBlade kwiSibaya kuMzansi Magic.
Imizamo yokuthola uJeffrey ukuze aphawule izolo ayiphumelelanga njengoba ucingo lwakhe belungabanjwa futhi nomyalezo ugcine engawuphendulanga.IHouse of Zwide ikhiqizwa yiBomb Production.
Umdidiyeli weBomb u-Angus Gibson ucingo lwakhe ubengalubambi.IRhythm City izogcina ukubonakala ngoJulayi 16.Phambilini inhloko yemidlalo evutshelwe eNingizimu Afrika yakwa-e.tv uHelga Palmer, yathi okwamanje ngo-7 basagxile kwiRhythm City kuze kufike isikhathi sokuphela kwayo.
"Siyabajabulela ababukeli ukuthi bazi ukuthi yini elandelayo kodwa isimemezelo esisemthethweni ngokuthi yini ezongena esikhaleni seRhythm City, sizosenza ngokuhamba kwesikhathi."
UMoonchild nohlelo ngempilo yakhe
ABANTU bakuleli bazomazi kangcono umculi uMoonchild, njengoba sekuvele izindaba zokuthi uzoba nohlelo oluthi yena kuMTV Africa (Channel 130), kusukela ngoMsombuluko, ngo-9.30 ebusuku.Uhlelo lukaMoonchild oluthi Moonchild Sanelly WOZA, luzovezela abantu bakuleli okuningi abebengakwazi ngale ntokazi eziqeshini eziyishumi ezizobonakala.“Uma kukhulunywa ngokuthi ngeke ngifihle lutho abantu ababukele lolu hlelo.
Impilo yami yezothando ngizoyinekela abantu bakuleli bese ngikhuluma ngamabhizinisi ami nomculo.
Njengowesifazane okhulisa izingane ngayedwana, ngizovezela abantu ukuthi konke ngikwenze kanjani ngaze ngaphumelela ngafika lapho ngikhona manje,” kuchaza uMoonchild.Uveze ukuthi njengomuntu othandayo ukujabulisa abantu ngomculo, okunye azokudalula ukuthi yini umuntu okumele ayenze ukuze abe yiciko elijabulisa abantu ngomsebenzi elisuke liwenza.
“Umuntu engithandana naye ababukeli balolu hlelo bazombona okokuqala kulona, siyathandana kakhulu naye futhi ngibone sekuyisikhathi sokuthi bamazi abalandeli bami.
Uhlelo lolu oluzoba mnandi kakhulu,” kuchaza yena.UMonde Twala ongumphathi wakwaViacomCBS Networks Africa, uveze ukuthi uMoonchild ungomunye wabaculi bakuleli abanabalandeli abaningi futhi nabo bajabule kakhulu ukusebenzisana naye.
Uveze ukuthi abantu bakuleli abebecabanga ukuthi bayayazi le ntokazi, bashaye phansi njengoba manje sebezoyazi kangcono kulolu hlelo.
“Ngesonto eledlule sethule uhlelo lukaBusiswa njengoba manje sesethula lolu.
Siyaqhubeka nokuthuthukisa abaculi besifazane base-Afrika,“ kuchaza uMonde.
Uzofihlwa ngempelasonto uMenzi
UZOFIHLWA kubo eMnambithi ngoMgqibelo umlingisi wakuleli uMenzi Ngubane(56), odlule emhlabeni ngoMgqibelo ngemuva kokushaywa isifo sohlangothi.UMenzi ushonele khona eMnambithi ngemuva kokugula isikhathi eside ehlushwa isifo sikashukela nezinso.Okhulumela umndeni wakwaNgubane uNaomi Mokhele, uveze ukuthi zonke izinhlelo zokufihla lo mlingisi seziphothuliwe.“Konke kuzokwenzelwa ekhaya kubo eMnambithi, imigomo yeCovid-19 siyokwenza konke okusemandleni ukuthi iyalandelwa yize uMenzi bekungumuntu wabantu, okunye okuthinta ukufihlwa kwakhe kuzophela usuku lwakusasa (namhlanje) sekuphelile bese sikubikela abezindaba.
Umndeni nje engingakugcizelela ukuthi uyabonga kakhulu ngemiyalezo olokhu uyitholile selokhu kudlule uMenzi emhlabeni,“ kuchaza uNaomi.Ukudlula kukaMenzi kuthinte abantu abaningi kuleli kusukela kubalandeli bakhe, osaziwayo emculweni kwezokulingisa ngisho nosopolitiki.UMenzi ubonakale emidlalweni eminingi okukhona kuyo othi Kwakhala Nyonini, Ubambo Lwami, Generations, Isibaya neminye.Udlule emhlabeni esanda kuphunyukwa iqatha emlonyeni lokuyolingisa emdlalweni iThe Queen, la engabange esaqala khona ukuqopha njengoba avinjwa yikho ukugula.Abashadile bakwaFerguson uShona noConnie, badlulise amazwi enduduzo emndenini wakhe  bemchaza njengeciko ebelizimisela emsebenzini futhi konke likwenza ngokuzikhandla.Bathe bebekubheke ngabomvu ukuthi uMenzi alulame kahle bese bephinde besebenza naye.Nozakwabo emdlalweni Isibaya badlulisele amazwi enduduzo bathi bekuyinjabulo yodwa ukusebenza naye.Izolo kuphinde kwavela izindaba ezibuhlungu zokushona kukayise kaMenzi Ngubane obeneminyaka engu-90.
Khonamanjalo akucaci ukuthi uzofihlwa nini umlingisi womdlalo iTsha Tsha, uNoxee Maqashalala (44).UNoxee  utholakale eshonile efulethini lakhe eHoneydew, eGoli ngoMgqibelo.Amaphoyisa aveze ukuthi bese kunesikhathi lo mlingisi eshonile yize isidumbu sakhe sitholakale ngempelasonto.Aphinde aveza ukuthi akukho akusolayo ngokushona kwakhe.
'Akube nendlela ehlukile yokukhumbula Isilo'
UMHUBI wamahubo akhuluma ngezigameko ezehlukene kuleli, uMbuso Khoza, useveze ukuthi lesi yisikhathi esifanele sokuthi osonkondlo nabaculi babhale izingoma nezinkondlo ngempilo yeSilo samaBandla Onke, uGoodwill Zwelithini.Ekhuluma neSolezwe,  uMbuso, uthe amahubo ayehutshwa ngalesi sikhathi KwaZulu kukhona kuwo awempi nawokubalisa uma kukhona okulahlekile ekhaya.“Kukhona ihubo elithi Uzithulele, elalihutshwa okaNdaba eqoqa izinkomo ngesikhathi kuboshwe Isilo sasoNdini.
Nawempi, yiwona aculwayo ngalesi sikhathi, kukhona elithi Sidedele Singene KwaNongoma, okuyihubo okumele lihutshwe kulesi sikhathi esibhekene naso siwuZulu sokukhothama kweSilo,” kuchaza uMbuso.Uthe abaculi lesi isikhathi esingaba lula ukuthi baqambe ekuhambeni kwesikhathi okungakhunjulwa ngakho iMbumbe ekwenze esikhathini samanje ebesiphila kusona.“Okunye engingakujabulela ukubona ukuthi kube nento eyenziwayo  ukuhlonipha Isilo njengoba sabona kudlule emhlabeni uNkk Winnie Madikizela Mandela, abesifazane babefake amaduku, yize iduku kuyinto yabezizwe kodwa kwaba kuhle ukukubona kuyindlela yokuhlonipha owesifazane wakuleli,” kuchaza uMbuso.
Sikhothame sinezinhlelo ze-albhamu yomculo iSilo
SIKHOTHAME  simatasa namalungiselelo okuqopha umculo waso iSilo samaBanda.
Lokhu kudalulwe nguZakhele Shiba oyimeneja yeGogo Records esiseMpangeni, ebesizoqopha ngaphansi kwaso iSilo.UZakhele uthe bahlangane ngoDisemba nyakenye noMdlokombane lapho befike khona esivumelwaneni sokuqopha umculo waso.“ Besingakaqali ukuwuqopha umculo waso kodwa bese kunezingoma ebese siziqophile iSilo ebesidinga ukuthi siziqophe kabusha ngendlela esezingeni.
Ngesikhathi sixoxisana noMdlokombane usitshele ukuthi ukuqopha umculo bekuvele kuyiphupho lakhe kusuka kudala.
Ezingomeni asizwise zona ezinye uthe waziqopha eseNgilandi.
Kuzona kukhona ezokholo namahubo,” kusho uZakhele.Uthe uNgangezwelakhe ubavezele ukuthi unothando lomculo kamaskandi futhi unesifiso sokuthi kunandise abaculi bakamaskandi emcimbini wakhe wokugubha iminyaka engu-50, aba sesihlalweni sobuNgonyama obuzoba kulo nyaka.UZakhele uthe bebesiqinisekisile iSilo ukuthi isifiso saso sizofezeka futhi nomaskandi sizobathola ngosuku lomcimbi.Omunye wamaciko oveze ukuthi ubesebenzisana neSilo samaBandla emculweni, uSandy B. Uthe baqale ukukhuluma neSilo ngoFebhuwari nyakenye.“ ISilo besidlala kakhulu ipiano futhi umculo waso besiwenze ngayo.
Zikhona nezinye izingoma ezingamahubo abeziqophile.
Ubethi uma kukhona ingoma aseyenzile angithumelele yona angizwise.
Ubekubeka kucace ukuthi uma engenzi kahle ngimtshele ngoba akafuni ukuqopha umculo ozomqeda isithunzi.
Ubengakapholisheki kahle emculweni nami bengingakugqugquzeli ukuthi asheshe awukhiphe ngoba ngisabela isithunzi sakhe uma ekhipha umculo ongejabulisa abantu,” kusho uSandy B.
USkolopad ukujabulele ukugomela iCovid-19
UNONTANDAKUBUKWA ophinde abe ngumhlengikazi ukujabulele ukuthola umgomo weCovid-19.
UNonhlanhla Skolopad Qwabe waseQwaqwa namhlanje uveza ukuthi usengomunye wabahlengikazi bakuleli esebegomele iCovid-19.Lokhu ukuveze ezinkundleni zokuxhuma kumbhalo obuhambisana nesinye sezithombe ekhombisa bemjova ngalo mgomo.
"Ngiwutholile mina umgomo namhlanje, lindela owakho nawe maduze," kusho uSkolopad.USkolopad yize edume ngokuba owesifazane okhonze ukugqoka izimpahla eziveza umzimba nezingxenye ezingavamisile ukuvezwa abesifazane uma begqokile kodwa uyazifela ngomsebenzi wobuhlengikazi.
Egcina ukukhuluma naleli phephandaba waveza ukuthi umatasa nezinhlelo zokuqhuba izifundo zakhe kodwa usazama indlela yokukwenza lokhu ngaphandle kokuthi kushayisane nesikhathi somsebenzi.Ngaphandle komgomo kubukeka sengathi lentokazi seyiphinde yaba senhlanhleni yokuthola uthando olusha.
Phambilini wayeveze ukuthi akasaziboni ebuyela emjolweni kulandela ukushiywa injinga eyayisimethembise ngisho umshado.
Emuva kokuba sengozini yemoto uSkolopad waveza ukuthi le njinga yavele yadla phansi ngaphandle kwelibi phakathi kwabo bobabili.
Muva nje usebonakala enameke izithombe enkonkoshele isidlakela sendoda efake nendandatho ebukeka njengesithembiso somshado.
Umsindo indodakazi ka-AKA ibhonga emswaneni ngokukhothama kweSilo
AKAYIBONI into esisuse umsindo ezinkundleni zokuxhumana umrepha wakukeli u-AKA kulandela imibuzo ngombhalo wendodakazi yakhe uKairo ngokukhothama kweSilo samaBandla.
U-AKA uphendule ekhasini lakhe kuTwitter eveza ukuthi akayiboni into emangaza abantu abaningi ngokubhonga emswaneni kwendodakazi yakhe eneminyaka emihlanu.
Lokhu kulandela ukuthi kuqubuke umsindo ngenkathi kusabalala umyalezo kaKairo ezinkundleni zokuxhumana obubhalwe ekhasini lakhe ku-Instagram .Lo myalezo kaKairo ubuzwakalisa ukudabuka ngokukhothama kweSilo evalelisa. "
Isizwe silahlekelwe yiNkosi, hamba kahle Silo samaBandla Goodwill Zwelithini kaBhekuzulu," kubhalwa ekhasini lika-Instagram laKairo.
Abantu baqale lapho ukushaya amakhala ngalo mbhalo ogcine ususabalala nakuTwitter.
Babodwa abakhononda ngokuthi uKairo akasazi iSilo futhi akufanele engabe ufakwa ngekhanda ezintweni ezithinta abantu abadala nezindaba ezingakamdingi ngokweminyaka yakhe.
Abanye baveze ukuthi basola ukuthi omunye wabazali bakhe ombhalele nokuyinto ebingenasidingo.Ephendula ekhasini lakhe likaTwitter u-AKA uzwakalise okukhulu ukudumala ngendlela abantu abaphawula ngayo benze sengathi kunephutha okwenziwe yindodakazi yakhe.
"Yini emangazayo?
Ukuthi ingane eneminyaka emihlanu ilandela imvelapho yayo?," kubuza u-AKA.
A post shared by Kairo 🇿!
[CDATA[]]>🇦 (@kairo.forbes)Eqhuba uthe kulaba abathi akanalwazi ngeSilo kumele bazi ukuthi kuningi angakwazi akholelwa kukho njengezinye zezinganekwane azixoxelwayo.
Bafuna uThabooty avale isikhala sikaDJ Fresh
OWAYENGUMSAKAZI nophinde abe ngumlingisi uThando "Thabooty" Thabethe, uthi akafuni ukuyikhulumela eziko eyezinhlelo anazo ngokusakaza.Sekuyophela cishe unyaka agcina ukusakaza emuva kokushiya kwi-5FM ngoMashi nyakenye.
Muva nje, usanda kufaka isithombe sakhe esakaza kwi-5FM ezinkundleni zokuxhumana wabhala ukuthi uyawukhumbula umsakazo.
"Angikwazi ukwenza izithembiso ngomsebenzi wami emaphephandabeni, angifuni ukuphawula kakhulu," kusho uThando ekhuluma neSolezwe.Emuva kwezindaba zokuthi ligqabukile igoda phakathi kukaDJ Fresh no-Euphonik nesiteshi abebesisakazela i-947, kukhona abaphakamise ukuthi uThando angene kwesinye sezikhala.Baqale bamiswa oDJ, emuva kokuvela kwezinsolo zokuhlukumeza ngokocansi okugcine bememezela ukuthi umshushisi unqume ukungaluqhubi udaba lwabo ngenxa yokwentuleka kobufakazi.Bafuna ukuthi uThando avale isikhala sikaDJ Fresh, obenza uhlelo lwantambama phakathi nesonto ngo-3 kuya ku-7 ntambama noMantsoe Pout.
Kuthiwa yena noMantsoe bangabangani abakhulu.Umsakazi woKhozi FM uSelbeyonce Mkhize, ungomunye wabathi uThando kumele avale isikhala sikaDJ Fresh.
"Ngingakuthanda ukuthi abangani abakhulu bashayele uhlelo lwantambama ndawonye.
Yinikeni uThabooty," kusho uSelby kuTwitter.Omunye uYaya Mavundla, okhulumela osaziwayo abahlukene weseka lo mbono.Ngesikhathi eshiya kwi-5FM lapho ayenza khona uhlelo lwantambama phakathi nesonto, lo msakazi waveza ukuthi useyogxila kwezinye izinto.
Uqale i-podcast kwiYoutube futhi ungenisile nasekulingiseni.
Uzofihlwa ngoMgqibelo uSphuzo Sabantwana
UZOFIHLWA ngoMgqibelo KwaDweshula, ePort Shepstone, umculi kamaskandi, uGawulezakhe Mbili, obedume ngelikaSphuzo Sabantwana.Imenenja yakhe uSakhile Cele ikhuluma neSolezwe, iveze ukuthi umndeni usuhlangane waphuma nokuthi lo mculi afihlwe ngayo le mpelasonto.Lo mculi udlule emhlabeni ngoLwesithathu ngemuva kokushaywa isifo sohlangothi ekuseni ngoLwesibili, kwamenela ntambama.USakhile uthe ngosuku lomngcwabo bazolandela yonke imigomo ethinta igciwane iCovid-19, uma sekufihlwa uSphuzo.“Umndeni ududuzeke kakhulu imiyalezo ebilokhu uyithola ngemuva kokwehla kwaleli lifu elimnyama.
Kusizume kakhulu ukudlula emhlabeni kukaSphuzo njengoba ebengaguli, uvuke nje ekuseni washaywa isifo sohlangothi ntambama kwase kumenela njalo,“ kusho uSakhile.USphuzo uzakhele igama ezinkundleni zokuxhumana la bebemqopha khona ama-video ecula, agcine eseqoshwa waze wakhipha izingoma okukhona kuzo ethi, Guava Juice.Osaziwayo, okukhona kubo uSjava, badlulise amazwi enduduzo kuvela izindaba zokudlula emhlabeni kukaSphuzo.Ngisho uSomlomo wesiShayamthetho saKwaZulu-Natal, uNksz Nontembeko Boyce, uMnyango wezamaCiko namaSiko KwaZulu Natal, nawo udlulise amazwi enduduzo emndenini kaSphuzo.USphuzo udlula nje emhlabeni, ubesanda kuvulelwa umuzi awakhelwa osopolitiki nosomabhizinisi abahlukene.
Sibucayi isimo sikaZola 7
OYISIHLABANI somculo wekwaito, uBonginkosi "Zola 7" Dlamini, usehlala elele embhedeni ngenxa yesifo sokuwa.
UZola, wodumo lwengoma ethi Umdlwembe nethi Ghetto Fabulous, udalule usizi lwakhe ngesikhathi ekhuluma kwiPodcast & Chill with MacG, okuwuhlelo olwethulwa nguMacGyver "MacG" Mukwevho, kwiYouTube.Le ngwazi ebingaconsi phansi eminyakeni edlule ithe yaqala ukubona ukuthi inesifo sokuwa, eminyakeni emithathu edlule.
Uthe wayevele asacazeke phansi engalindele.
"Ngangivuka.
Kuthi kungakapheli namahora amabili ngivele ngiwe, “ kusho uZola.
Uthe waya esibhedlela, wafike watshelwa ngodokotela ukuthi unogesi ekhanda maqede bamxilonga ngemishini.
"Bangitshela ukuthi kuzomele ngihlale ngihamba ngezinyawo ihora elilodwa."
UZola uthe isimo sakhe sesibucayi ngale ndlela yokuthi useze wathatha isinqumo sokuba angaphinde ashayele ngoba uzogcina edale inhlekele yengozi emigwaqweni.
"Muva nje lesi sifo sike sangibamba ngiphuma eZola, ngiyongena eKhwezi.
Ngebhadi bengihamba ngedwa emotweni.
"Uthe ngenxa yengozi ulahlekelwe uR60 000 ngenxa yezindleko zokukhanda imoto yakhe elimale yaphela.
Eqhuba uthe wehlelwa yile ngozi nje uhamba ngemoto abeyiboleke komunye umuntu ngoba neyakhe ibulawe yiso lesi sifo.Uthe abezindaba baze babika ukuthi uphuthunyiswe esibhedlela egula kabi kanti wavukwa ngamangongwane esemgwaqweni, kwavele kwenzeka ingozi.
Lo mculi oseke wazungeza amazwe uthe useke wahlabeka kwakubi impela.
"Ngonyaka owedlule ngike ngagula kabi ngisekhaya, ngiqhaqhazela."
Uthe indlela abexineke ngayo iningi labantu bese linovalo lokuthi usezohamba emhlabeni.
"Bengingasakwazi ukudla ngendlela.
Sengiphila ngokuphuza amahewu, idokwe nenhlanzi."
Uthe usephila ngokuphuza amaphilisi amabili ekuseni namabili ebusuku.
Ephetha uthe ingoma ayiqopha noCassper Nyovest ethi Bonginkosi nethi Hlengiwe waziqopha kunzima kangangoba wayephoqeleka ukuba elokhu ema kwaze kwaba ngamahlandla awu-25.
Uphethe ngokuthi kunosuku angakwazanga ukuya nasenkantolo ngoba wayesexinwe yikho ukugula.UZola waqala ukuzakhela udumo ngesikhathi elingisa indawo kaPapa Action wesibili kwiYizo Yizo 2.
Yilapho agqama khona njengomculi ngengoma ethi Ghetto Fabulous ngaphambi kokwethula izinhlelo ezihlukene zethelevishini, okubalwa iZola on Take 5, Zola 7, Hope with Zola  neTatakho.
Ubenza uhlelo lwantambama kwiMassiv Metro (online radio).
Ubuye walingisa efilimini eyahlabana kuma-Oscar Awards eyayithi Tsotsi futhi kwakudlalwa umculo wakhe.
Ikusasa lakhe liqale ukucikizela endimeni yezikaqedisizungu ngesikhathi engaboni ngaso linye nenkampani ayeqopha kuyo iGhetto Ruff.
Ufikelwe umunyu ehlonishwa ngakubo
ISIHLABANI somculo kamaskandi, uKhuzani "Indlamlenze" Mpungose, sifikelwe wumunyu ngesikhathi sihlonishwa nguMasipala wangakubo eNkandla ngegalelo laso emculweni.
UKhuzani ubungazwe esaphila nabafundi abaqhakambise indawo yaseNkandla kuGrade 12 nyakenye kumaMayoral Excellence Awards 2021 And Study Assistance, eNkandla Indoor Sports Centre ngoLwesine.
"Ngizithoba kakhulu ngokuhlonishwa njengomculi kamaskandi osemncane, kodwa namhlanje ngizithola ngihlonishwa.
Kungifikisela umunyu uma ngizwa kukhulunywa ngami kanje, ngiphila.
Ingoba ngike ngibone kukhulunywa ngabantu sebengasekho, kuthiwa benza kahle.
Ubeshaya, ehlula amaqhawe..." UKhuzani uthe yize esehlonishwe kakhulu kodwa okwaseNkandla kuvelele ngenxa yokuthi uyilokhu ayikho ngenxa yomphakathi wakule ndawo okuyiwo owamkhulisa nomxhasayo.Imeya yaseNkandla, uMnuz Thami Ntuli, uchaze uKhuzani njengengqalabutho abaziqhenya kakhulu ngayo kule ndawo ngenxa yamagalelo ayo.
"Sihlonipha leli qhawe namhlanje, uKhuzani "Indlamlenze" Mpungose.
Singabantu baseNkandla sibone kufanele sikuhloniphe kumaMayoral Excellence Awards.
Akuhlonishwa nanoma ngubani.
Ubokwazi uma ufike kulesi sigaba, sisuke siziqhenya kanjani ngawe.
Sewuhlonishwe nabantu abasezingeni eliphezulu," kusho uNtuli ohloniphe uKhuzani ngesikhumba senkomo yabeNguni, isitifiketi, indondo, isiklabhu nesigingci sebhesi.
Uhlelo lwale ndumezulu yalo mcimbi beluphethwe umhleli futhi ongumfundi wezindaba zesiZulu kuSABC 1, uVusizwe Langa nomsakazi woKhozi FM, uTshatha Ngobe.Phakathi kwezicukuthwane ebezikhona kubalwa noMntwana uPhumzile Buthelezi ongusiHlalo we-IFP Women' Brigade kuzwelonke futhi oyiLungu lesiShayamthetho eKZN, uMnuz Mthokozisi Nxumalo ongusiHlalo we-IFP Youth Brigade kuzwelonke neLungu lePhalamende, Inkosi uMzamo Buthelezi oyiPhini likaMengameli weNkatha kuzwelonke futhi oyiLungu lePhalamende, uMnuz Siphosethu Ngcobo onguNobhala-Jikelele weNkatha futhi uyiLungu lePhalamende kuzwelonke.Kusukume wonke umuntu ngesikhathi uKhuzani esecula bukhoma unqambothi lwengoma yakhe ehlukanise unyaka oKhozini ngo2020.
Lo mculi ubuye wahlonishwa nangokugcwalisa iMoses Mabhida Stadium, eThekwini ngo2019.
Ngaphandle kwalokho uKhuzani useke wahlula bonke abaculi kumaDstv Mzansi Viewers' Choice Awards ngo2018 futhi wahlabana nangeBest Maskandi Award kumaSouth African Music Awards (Sama) ngo2017.
Usebuya nase-United States of America ngokohlelo lwamaSatma Awards ngo2016.
Bahlabane ngezinhlelo ezintsha kuSABC 1
ZIKHONJWA kwisiteshi sethelevishini izilomo ezimbili, okubalwa umsakazi nomlingisi weminye yemidlalo kwi-1 Magic.
ULawrence Maleka wodumo lweThe River, uzovumbuka kuSABC 1 nohlelo olusha okulindeleke ukuthi lushise izikhotha.
Lolu hlelo olubizwa ngokuthi Too Hot To Be Single kulindeleke ukuthi  luqale ngo-Ephreli 8.
Ngokusho kweSABC wuhlelo lwabantu abafuna uthando ngendlela yesimanje futhi ebingajwayelekile kwindlu emnyama.
Kujwayelekile ukuthi insizwa izibike kwintokazi eyibuke yayithanda uma ihlangana nayo kodwa lolu hlelo luzokwenza okuhlukile ngoba abanye bazoxhunyaniswa ngisho ezinkundleni zokuxhumana.
Umuntu uzonikwezwa nethuba lokuzikhethela kubantu abahlukene, ahlunge aze afike kulo azizwa sengathi unazo zonke lezi zinto azifunayo ebudlelwaneni bezothando.Omunye ozokhonjwa kwiSABC, obengumsakazi weGagasi FM uZola Zeelovin.
Le ntokazi ibingomunye wabasakazi abebengaconsi phansi kubalaleli  bomsakazo.
Yize kwakuba muncu kubalandeli bakhe  ngesikhathi ekhipha isitatimende ezinkundleni zokuxhumana kodwa sebezokwazi ukumbona ohlelweni olusha lwezokuvakasha kuSABC 1.
Lolu hlelo olubizwa ngokuthi Shayi'Round, kulindeleke ukuthi luqale ngo-Ephreli 7.
Luzogxila kwezokuvakasha lubheka abangani, abasebenzi nezelamani.Owengamele ezokuxhumana kuSABC 1, uDzivhuluwani Siala ukuqinisekisile ukuthi iSABC inalezi zinhlelo wathi kuningi ababukeli abazokufunda ngobuhle bezokuvakasha nabazokuthakasela ngezobudlelwane bezothando.
UMnqobi Yazo usolwa ngokugoloza ukukhokhela imoto yentombi
Umculi ongaconsi phansi ngenxa yamanoni ezingoma zakhe, usolwa ngokunqaba ukukhokhela izindleko zemoto “yobe yintombi yakhe” okuthiwa uyishayisile ngesikhathi imboleke yona.Kuthiwa uMnqobi Yazo, usolwa ngobe yisinqandamathe sakhe uNondu Ngcobo, futhi sithi asisazi ukuthi kumele senze njani ukuze umculi akhokhele izindleko zokushayiswa kwemoto yaso.Umthombo weSolezwe ngeSonto  osondelene nowesifazane, uthe uNondu uphatheke kabi ngesenzo sikaYazo futhi ufuna usizo ngoba kuthiwa akayingeni umculi indaba yokulungisa imoto.“ UNondu usefuna noma yiluphi usizo ukuthi uMnqobi Yazo agcine ekhokhe izindleko zokukhanda imoto yakhe.
Ubemboleke imoto ngonyaka odlule, wayishayisa yalimala yaphela.
Lesi senzo sikaYazo sidale ukuthi izinto zingahambi kahle phakathi kwabo, baze bathatha nesinqumo sokuhlukana.
Bebehlala ndawonye emzini kaReggie Nkabinde, ongumphathi weMabala Noise, esayine uMnqobi Yazo,” kusho umthombo.Ethintwa uNondu ngalolu daba uqale wathembisa ukuthi uzobuye afone ngenxa yokuthi ubambeke emihlanganweni embalwa.
Emyalezweni athunyelelwe, uphendule ngokucela ukuthi udaba luxoxwe noYazo ukuze kutholakale lonke ulwazi ngalo.Kuthintwa uYazo uvele wahleka, akangaphika futhi akangavuma lutho.“ Nkabi yami bengithi njengoba ungithinta nje, uzongitshela ukuthi mhlawumbe kunendondo engiyiwinile.
Akukho engingakusho ngaphandle kokuthi ukuphuma ephepheni kusho udumo kumina njengomculi.
Noma ngabe kuthiwani ngami lokho kusho udumo ungabhala noma yikuphi.
Okunye engingakusho ukuthi angiyena umuntu othanda ukudalula izindaba zami esidlangalaleni,” kusho uYazo.Kuthiwa umculi ubehlala noNondu emzini kaNkabinde oseFourways, eGoli.
Uzogxila kweminye imisebenzi oshiya kuKhozi FM
OWETHULA ezemidlalo emsakazweni Ukhozi FM uSpha Mavuso, useveze ukuthi ufuna ukugxila kwamanye amabhizinisi njengoba egcina ukwethula ezemidlalo emoyeni kule nyanga.USpha waseMnambithi usebe umethuli wezemidlalo kulo msakazo kusuka ngo-2010.Ngeledlule uSpha ubhale ekhasini lakhe kuFacebook, ememezela izindaba zokushiya kwiSABC, nasekwethuleni ezemidlalo kuKhozi.Ekhuluma neSolezwe ngemuva kokuveza lezi zindaba, uthe akawushiyi umkhakha wezindaba akuwona kodwa ushiya kwaSABC ngoba sesifikile isikhathi sokuthi avalelise.“Ikusasa angazi ukuthi lingiphatheleni, kuningi okusemqondweni wami engikuhlelayo ukuze impilo iqhubeke kodwa ekwethuleni ezemidlalo sengithi khumu.
Zikhona izinkampani zezemidlalo ezixhumane nami ngesikhathi zibona ngiveza izindaba zokuthi ngiyashiya kuKhozi, ngisakhuluma nabo njengoba kwabona beyizinkampani ezinkulu.
Okunye engifuna ukukwenza ukugxila kwezolimo njengoba kuyinto engiyithandayo, umama engikhule ekwenza kuze kube manje, manje usekhulile umama sengiyabona ukuthi ngingazithatha ngizibeke kwelinye izinga.
Nomculo ke enye into engigxile kuyo njengoba sengike ngasebenza noDemor noSun-El Musician, ngizoqhubeka kube khona engikwenzayo nakuwona,” kusho uSpha.Uthe akhona namanye amabhizinisi anawo eceleni athemba ukuthi azokwenza kahle.“Ngijabule kona ngekusasa ngoba ngiyabona ukuthi liyakhanya.
Ngizobakhumbula kakhulu abalandeli bami kulo msakazo esisebenze kahle kakhulu nabo, nawo wonke umuntu kozakwethu esenze umsebenzi oncomekayo ngokubambisana.
Ngisazovalelisa kahle kubona uma sekusondele usuku lokugcina kwami emoyeni,“ kuchaza uSpha.Ngesikhathi uSpha eveza lezi zindaba ezinkundleni zokuxhumana abalandeli bakhe bamfisele okuhle kodwa baveza ukuthi bazomkhumbula.
UModiadie uphumele obala 'ngokuhlukunyezwa ngokocansi' kwiMetro FM
UMSAKAZI weMetro FM, uPearl Modiadie, uthi abezindaba bamnike isibindi sokuthi aphumele obala ngezinsolo zokuhlukunyezwa ngokocansi esiteshini seSABC iMetro FM.
U-Pearl uzivumele ekhasini lakhe kwi-Twitter ukuthi ziyiqiniso izinsolo zokuthi wahlukunyezwa ngokocansi wumphathi wakhe kulesi siteshi.
“Sengithule isikhathi eside kwaze kwaba abezindaba bayayizwa le nto, ngiyathokoza kakhulu.
Sekunginikeze isibindi sokuthi ngikhulume ngokunukubezwa ngokocansi engadlula kukho kwiMetro FM,” kusho uPearl kwi-Twitter.I kept quiet for too long until media picked it up and never have I been grateful for that because it finally gave me the courage to speak out about the sexual harassment I was was subjected to at Metro FM.
https://t.co/y5qgtEXGVnLe ntokazi esebenze kulesi siteshi iminyaka emihlanu, iveze ukuthi le menenja ibijwayele ukukhuluma izinto ezingafanele ngomzimba wakhe.Ngenkathi ekhuluma nephepha iSunday World nokuyiyona ethi ibone lama-email, uPearl uveze ukuthi bese kukaningi le menenja ikhuluma okungafanele ngomzimba wakhe.
Uthe ngenkathi egqoke i-jumpsuit emubambayo beshutha enkundleni yebhola, imenenja yamtshela ukuthi akabheke le ukuze kuzovela izinqa.“Sekukaningi esho izinto ezingafanele ngomzimba wami ngisho phambi kwabantu engangisebenza nabo.
Kukhona la ngangifake khona isithombe sami ngigqoke i-bikini wafika esekhuluma okungafanele emsebenzini,” kusho uPearl kwiSunday World.Uqhube wathi okokugcina, imenenja yakhuluma kuma-email asemsebenzini abonwa ozakwabo, “Ngaphendula ngasho ukuthi lokhu ekushoyo akungiphathi kahle nokuthi ngasengikhathele.”“Waxolisa kwi-email, waze wazoxolisa kumina kodwa ngangicasukile ngaze ngakhala.
Usaziwayo owayekhona ngaleli langa ezindlini zokuqopha wabona.
Indlela engangiphatheke kabi ngayo, angizange ngize emsebenzini ngosuku olulandelayo.”Emva kokuba abantu bebhodle umlilo kwi-Twitter iSABC ikhiphe isitatimende.
Igqugquzele abasebenzi bayo ukuthi bawabike amacala afana nalawa enkampanini.The SABC views sexual harassment in a serious light and will use its internal policies and procedures to deal with this matter.
The SABC encourages any employees subjected to sexual harassment to use the Corporation’s specific internal channels to report such cases.
Bethuliwe abalingisi bomdlalo
INTOKAZI yakuleli ezakhele igama yethula izinhlelo zethelevishini, uFarieda Metsileng, iyona ezolingisa indawo ephambili emdlalweni omusha wamahlaya othi uBettina Wethu.Lo mdlalo osuselwe kowamahlaya othi Ugly Betty osungulwe e-USA, uzoqala ngo-Ephreli 5 ngo-7.30 ebusuku ngoMsombuluko kuze kube uLwesithathu.Kulo mdlalo wakuleli kuzobe kukhulunywa izilimi ezihlukene.Abanye abalingisi abamenyezelwe noFarieda kubalwa uZweli Dube, Tsholofelo Mashishi, Linda Jiyane, Coconut Kelz, noZaza Moloi.UTshepiso Sello Phiri onguphrojusa walo mdlalo ngaphansi kwenkampani iKnown Associates Entertainment, uveze ukuthi baqale ukuthungatha abalingisi bawo ngonyaka odlule ngesikhathi sikathaqa ezweni.“Kusithakaselise kakhulu ukuthola izicelo zabalingisi abadumile nabanye abasafika kulo mkhakha.
Yingakho kulo mdlalo kuzogqama ubuso obusha nobudala futhi kuzogqama izinhlanga ezihlukene zabantu bakuleli.
Ngesikhathi senza inhlolokhono, sathatha abalingisi abaningi ukubheka kahle ithalente nokunika ithuba lomlingisi othi yena akaze abizwe kwinhlolokhono, konke kwahamba kahle njengoba sesilana namhlanje,” kuchaza uTshepiso.
Uveze ukuthi isililo esasikhalwa intsha yakuleli ngaphansi kwesiqubulo esithi  #OpenTheIndustry, basebenze ngaphansi kwaso.“Ngesikhathi senza inhlolokhono asitholanga nje kuphela intsha yakuleli kuphela kodwa neyakwamanye amazwe njengoba konke babekwenza ngobuchwepheshe besimanje.
Ubuso obusha kulo mdlalo kuzokwenza abantu bawuthakasele lo mdlalo njengoba ugcwele intsha,“ kuchaza yena.Umphathi weSABC1, uPhumzile Zonke, uthe kuyabathokozisa ukubiza lo mdlalo owabo njengesiteshi.“Indlela lo mdlalo oyiwona kwamina ungimangazile, kusetshenziwe kakhulu kuwona ngesikhathi uqoshwa.
Njengenhlangano yezokusakaza enkulu kuleli nase-Afrika, senza okusemandleni ethu ukuletha imidlalo ekhuluma ngento eke yenzeke ngempela kwabanye abantu.
Nakulokhu ke kuyisiqalo sezinto ezinkulu esisazozimemezela kubabukeli bethu okukhona kuzo ezobumnandi, ezemfundo nokunye,” kuchaza yena.Abanye babalingisi abakulo mdlalo oMichael Potter ( Brandon Thomas), Elliot Makhubo (Israel Sikhakhane), Mbasa Msongeli (Mpilo Hadebe), Brighton Ngoma (T-Bang Moeketsi), Ayanda Bandla (Lakhe Amon) nabanye.
Kumjabulisile uZozi ukuba uzime isikhathi eside
INTOKAZI yakuleli ebiphethe isicoco sikaMiss Universe, uZozibini Tunzi, ithi yayazi ukuthi ukuthatha kwayo lesi sicoco ngo-2019 kuzoba nomehluko.UZozi ukusho lokhu emcimbini wokukhetha uzime walo nyaka obuse-USA, eHollywood, Florida, ngeSonto, ezintatha.Enkulumeni yakhe yokuvalelisa, uZozibini uveze ukuthi ukuthatha lesi sicoco kwakuyiphupho lamadlozi akuleli angasekho.“Ngiqhamuka ezweni elineminyaka engu-27 lakhululeka e-Afrika, ngiyajabula ukuthi ngikwaze ukumela leli zwe emicimbini emikhulu efana naleli.
Ngokuthola lesi sicoco bekuyindlela yokubabonga ngabakwenza ezweni lami belwela inkululeko,” kusho uZozibini.Le ntokazi ibe isibonga umndeni wayo nabalandeli ngokuyinika uxhaso eminyakeni emibili iphethe lesi sicoco.“Ngangazi ukuthi kukhona okuhlukile okuzokwenzeka ngesikhathi ngithatha lesi sicoco.
Ukusibamba iminyaka emibili kimina kusho lukhulu.
Ukubheduka kwegciwane iCovid-19 kwenze ngathinta izimpilo zabantu kabili, njengoba sisebenze ngokuzikhandla,“ kuchaza le ntokazi yase-Eastern Cape.Okunye okuphinde kwadonsa amehlo kulo mcimbi yingubo yale ntokazi ebithungwe ngumsiki wengqephu, uBiji La Maison de Couture, eyigqoke ngendlela yesintu njengoba ibishuqulile ekhanda.
UZozi ubesehlale e-USA iminyaka emibili ngemuva kokuthatha lesi sicoco kanti kulindeleke ukuthi abuye maduzane kuleli.Isicoco salo nyaka sithathwe yintokazi yaseMexico,     u-Andrea Meza, isibili kwalala intokazi yaseBrazil, uJulia Gama, indawo yesithathu yathathwa yintokazi yasePeru, uJanick Maceta Del Castillo.Intokazi ebimele eyakuleli, uNatasha Joubert, iphume zisuka kulo mqhudelwano njengoba ingafikanga ngisho esigabeni seTop10.Lo mcimbi usakazwe kuleli izolo ku-1 Magic (DStv Channel 103) ngo-9.30, ebusuku.
Umsakazi uthi akaziboni eshada nonengane yomunye umuntu
AKAZIBONI ethatha owesifazane onengane yomunye umuntu, umsakazi owale unkosikazi phambi kwezwe libuka, ohlelweni lwesithembu oludlala kuMzansi Magic ku-161 ngoLwesithathu.
UBheki "Magaye" Cele wohlelo uMnakwethu Happily Ever After, nongumsakazi wohlelo Senza Kwenzeke kwiZwi Lomzansi FM eThekwini, ubonakale kulolu hlelo lwesithembu kwithelevishini nobeyinkosikazi yakhe encane uNksz Thempe Xulu, emtshela ngemfihlo yakhe yeminyaka nokumdine wamala khona lapho.UNksz Xulu utshele uMagaye ukuthi kule minyaka ewu-12 bethandana, unengane abengakaze akhulume ngayo nabeyifihlile.
Lokhu kushaqe abantu abaningi futhi kuwundabuzekwayo ezinkundleni zokuxhumana.
UMagaye uthe yize engumuntu okhululekile nonothando kodwa ngesikhathi esaqala ukwazana noNksz Xulu, wakubeka kwacaca ukuthi akaziboni engakwazi ukuthandana nomuntu wesifazane onengane.
“Nami ngifana nani, ngikuqabuke phambi kwamakhamera ngingeke ngisenza lutho, ngamangala.
Anginayo inhliziyo embi njengoba ngimalile nje kuphelile futhi angifisi abantu bacabange ukuthi ngimbambele igqubu.
Othandweni azifuneki izimfihlo, ingane akuyona into yokufihlwa umuntu aze ayokhokha kini uthule ungamtsheli iqiniso,” kusho uMagaye.Eqhuba uthe lokhu okumehlele ukuthathe ngokuthi kuyafana nse nokuvamise ukwehlela abesifazane begilwa ngabesilisa.
Lesi sigameko uthe ufisa sibe yisifundo kwabanye abantu besilisa sokuthi uthando luhambisana nobuhle nobubi, okungasho ukuthi kumele ajeziswe owesifazane uma esephutheni.
"Ngendlela ebengizizwa ngayo bengingenza noma yini kodwa ngakhetha ukuxola ngazitshela ukuthi nakubantu besifazane sihlala sibona kwenzeka, nami ngishaywe ngenduku ehlala ishaya banye.Ephetha uMagaye uthe uyasola ukuthi lo nkosikazi wakhe wathatha lesi sinqumo ngoba esaba ukuthi ngeke esaqhubeka nokuthandana naye ngoba enengane.
UMagaye uthe ngesikhathi beqala ukuhlangana wayesemncane kakhulu mhlawumbe nalokho kwamenza waba namahloni.
Ukufihla ingane akuzange kuqinise uthando lwabo, kunalokho kuvele kwaphela nobelusozwaneni ngokusho kwakhe.
UMagaye ucele ukuthi kube okokugcina emataniswa nalo wesifazane ngoba yena usedlulile lapho.
Isikhala sonkosikazi wesibili uthe sesivulekile ngoba uzimisele ngokuqhubeka nesithembu kodwa ngeke esabheka emuva.
UNksz Xulu ngesikhathi kuphela uhlelo uzehlisile wacela uxolo kwithelevishini izwe lonke libuka, waveza ukuthi ubengaqondile ukumzwisa ubuhlungu kodwa ubengeke athule ingunaphakade nale mfihlo ebimudla ngaphakathi yonke le minyaka.Imizamo yokuthola ukuphawula kukankosikazi iphunzile njengoba ebengatholakali ocingweni.
U-Oprah ubabaza ikhono likaThuso Mbedu
UMETHULI wezinhlelo ongusomabhizinisi odumile emhlabeni u-Oprah Winfrey akawuvali umlomo ngomlingisi wakuleli uThuso Mbedu ongundabamlonyeni eHollywood, e-USA ngenxa yomdlalo omusha alingisa kuwo.
Lo mlingisi okhulele eMbali, eMgungundlovu udlala indawo eqavile kaCora Randall emdlalweni okhonjiswa kwi-Amazon Prime Video, iThe Underground Railroad, U-Oprah uqale wabhala ekhasini lakhe ku-Instagram encoma lo mdlalo noThuso ngokushaya into ecokeme.
“Kade ngibuka iThe Underground Railroad isonto lonke, kumele ngikusho ukuthi kubalulekile ukuthi siyibuke.
Umqondisi wayo uBarry Jenkins uguqula incwadi kaColson Whitehead evele iseqophelweni eliphezulu ayenze umdlalo owuchungechunge okuthintayo emoyeni.
Ukulingisa kukaThuso Mbedu kusezingeni eliphezulu.
Kuningi okuhle okuseza empilweni yakhe ngemuva kokumbuka kulo mdlalo,” kusho u-Oprah.
Ube eseluleka ababukeli balo mdlalo wathi bangawujahi, bazinikeze isikhathi uma sebewubuka ngoba ujulile futhi sonke isiqephu sisezingeni eliphezulu.
Ekhuluma naye engxoxweni ye-Oprah Daily ayifake emakhasini akhe ezinkundleni zokuxhumana u-Oprah uthe uqala ngqa ukubona umlingisi okwaze ukulingisa ngendlela alingise ngayo uThuso kulo mdlalo.
Umbuze ukuthi ukwenze kanjani lokhu ngoba indawo ayilingisayo inzima.
UThuso uveza ukuthi kudingeke alulekwe ngokwengqondo ukuze ahlukane nendawo abeyilingisa ngokomoya ngoba kuningi okufanayo phakathi kwakhe nayo ikakhulukazi indlela abakhule ngayo.
Lo mlingisi uthe udinge ukwenza ucwaningo oluningi ngabantu abamnyama ngezikhathi zeminyaka yo-1800 e-USA ukuze acoshe konke angakuthola ngendawo abeyilingisa.
UThuso uthe kuningi okushintshile kuye ngemuva kokudlala indawo kaCora kulo mdlalo.
Ingxoxo yakhe ephelele no-Oprah:A post shared by Thuso Mbedu (@thuso.mbedu)
U-AKA uchaza ngobuhlungu bokushonelwa yingoduso
UMREPHA wakuleli osanda kushonelwa yingoduso u-AKA uthi namanje kusenzima ukubhekana nomshophi osanda kumehlela.
Lo mrepha uphefumule okokuqala kwabezindab ngokushona kwengoduso yakhe u-Anele “Nellie” Tembe, owashona ngo-Ephreli 11 emuva kokushayeka phansi esuka ebhilidini lehhotela laseCape Town, iPepper Club Hotel.Esitatimendeni esakhishwa umndeni wakhe nowakwaTembe ngaleso sikhathi kwavela ukuthi lo mrepha akekho esimeni esihle ngokomqondo nokwabiza ukuthi bamqaphe abasondelene naye.
“Usuku nosuku kuba sengathi ngiqwala intaba.
Ngimkhumbule kakhulu u-Anele, ngibuhlungu ekujuleni kwenhliziyo yami ngampilo ebesihlele ukuzakhela yona,” kusho u-AKA.
Lo mrepha ulobole uNellie ngenyanga edlule okuyizindaba ezathakaselwa abalandeli babo abaningi kuleli.
“Ukushona kuka-Anele kungithikamezile emoyeni nangokomqondo.
Izinkulumo ezakha isithombe esingesihle ngami (kulolu daba) zikwenza kube nzima ukubhekana nalesi simo, angikwazi ngisho ukukhuluma ngengcindezi imindeni yethu edlula kuyo,” kuchaza yena.
U-AKA uthe usazohoxa ezintweni ezithinta umsebenzi wakhe, okubalwa kuzo namakhasi ezinkundla zokuxhumana athe asaphethwe yithimba asebenzisana nalo okwamanje.
Ubonge bonke abamesekayo kulesi sikhathi esinzima ngokunjalo nabantu abamthumele imiyalezo yokududuza yena nemindeni yabo.
U-AKA uphawula kanjena nje ngesikhathi kufihlwa ingoduso yakhe, uyise uMoses Tembe wayikhahlela ngazo zombili imibiko yokuthi indodakazi yakhe ibinokhwantalala nokuthi ibinemicabango yokuzibulala.
Kunalokho wathi intsha yakuleli ihlaselwa usathane ngezidakamizwa nophuzo oludakayo.
Amaphoyisa asaphenya ngokushona kuka-Anele Tembe.
UWinnie Ntshaba nezinkundla zokucobelelana ngolwazi
UMLINGISI, uWinnie Ntshaba, uthi usezingxoxweni neziteshi zethelevishini ezahlukene ukuze izigcawu zakhe zokucobelelana ngolwazi ngezobuciko azisakaza kwiYoutube, zikhonjiswe kuzo.UWinnie, ozakhele udumo emidlalweni ehlukene okubalwa kuyo iGenerations neminye, uqale izigcawu zezingxoxo ezibizwa ngeRoundtable Talks.
Njengamanje uzisakaza ekhasini le miklomelo yemidlalo ewuchungechunge ayisungula amaRoyalty Soapie Awards kwiYoutube.
"Sesiqophe iziqephu ezimbalwa, esinye isiqephu sisiqophe ngesonto eledlule ngesikhathi sinesidlo sasemini nabanqoba kumaRoyalty Soapie Awards ngonyaka odlule.
Sibe no-2020 omuncu, ngakho sibone kungcono ukuthi sihlangane sibuyise nethemba kwabanye," kusho uWinnie.Ngesikhathi beqopha ngeledlule, izikhulumi bekungo-Angus Gibson, Bonga Percy Vilakazi, Lillian Dube noBongi MlotshwaUthe iRoundtable Talks iyinkundla lapho bekhuluma khona ngemisebenzi ehlukene kwezokungcebeleka, ukukhulisa abafuna ukungena kuyo nangokuhlomisa ngolwazi abalandeli bayo.
"Sifunda ngokuthi kudingekani ukuze ube umbhali wemidlalo, umshuthi nokunye.
Bonke abenza lo msebenzi bakhuluma ngohambo lwabo nezingqinamba ababhekana nazo nokuthi bamelana kanjani nazo.
Bahlomisa ababukeli ngokuthi uma kwenzeka lokhu kubo, bazophuma kanjani?
Yazi nami njengomlingisi ngiyakhula ngoba uke uphelelwe ithemba kodwa uma uzwa nozakwenu bekhuluma ngezinkinga zabo, uyabona ukuthi awuwedwa," kuchaza uWinnie.Uthe konke abakhuluma ngakho banethemba ukuthi kuzofika nasezindlebeni zikahulumeni, ushaye imithetho yokulawula imboni yabo ngoba ukholwa ukuthi kumele kube nemigomo elawula ukusebenza.Uqhube wathi ufuna lezi zingxoxo zingagcini kuphela ngokukhuluma ngezokungcebeleka kodwa nangezinye izinhlaka.
"Sifuna ukuthi zivuleleke kuwona wonke umuntu okungaba abasakazi, abasiki bengqephu, abadansi nezinye izimboni.
"UWinnie uphethe ngokuthi abantu bazombona kwithelevishini maduze kodwa akavumelekile ukudalula ukuthi kumuphi umdlalo okwamanje.
Bachaza ngokungaqokwa kukaKhuzani kumaSama 27
ABAHLELI bomcimbi wezindondo zomculo omkhulu kunayo yonke eNingizimu Afrika, iSouth African Music Awards (Sama), bageqa amagula ngembangela yokushaywa ngesithende kwesilomo sikamaskandi, uKhuzani "Indlamlenze" Mpungose.
Kuzokhunjulwa ukuthi uKhuzani ugile izimanga nyakenye nge-albhamu yakhe yakamuva esihloko sithi Ijele.
Nengoma afolose ngayo kule albhamu, Ijele, iqophe umlando.
Ngaleli cwecwe uqokwe kumaKZN Entertainment Awards, wahlabana ngomklomelo omkhulukazi weBest Maskandi, obuhambisana nesamba sika-R500 000 weKZN Most Loved Artist.
Ijele lithe nje liphuma laliculwa yinqwaba yabantu ngisho nangosaziwayo abahlonishwayo naphesheya kwezilwandle, uDJ Tira noBlack Coffee.
Ngisho noNdunankulu waKwaZulu-Natal, uMhlonishwa uSihle Zikalala, ushayele uKhuzani elikhulu ihlombe ngaleli noni osekugidwa ngalo nasemakhaya.
Leli culo, eselifana nehubo lesizwe kumaskandi, libuye laqopha umlando ngokuhlukanisa unyaka oKhozini FM ngamavoti acela ku-1 million.
Wabe eseqopha umlando ngokuba wumaskandi wokuqala ukunandisa ezinhlelweni zezemidlalo, [email protected] (SABC 1) nakwiHomeground (Mzansi Magic).
Le mpumelelo yenze noMasipala waseNkandla,  okuyindawo adabuka kuyo uKhuzani njengoba engowaseMandaba, wamhlonipha ngesikhumba, isigingci nendondo ngenxa yamagalelo akhe ekuqhakambiseni le ndawo.
Nakuba kunjalo kodwa uKhuzani akabonakalanga nangokhalo kumaSama ekubeni ubelindeleke emnxeni weBest Maskandi, Best Collaboration, Best Male, Best Album nakwiRecord of the Year, obekuzomenza umaskandi wokuqala ukungena nokuhlabana uma ephumelela.
Ebuzwa ukuthi ubengenelile yini, uKhuzani wenqabile ukuphawula kodwa wathembisa ukubeka uvo lwakhe emuva kokuba sekuphawule abamaSama.
Okhulumela amaSama, uComfort Nkosi, ukuqinisekisile ukuthi uKhuzani ubengenelile kwiBest Maskandi Album kuphela kodwa wangaqokwa.
Kunalokho kuqokwe uPhuzekhemisi ngecwecwe elithi Ziyangiluma Izinja, Imithente ngelithi Banathi Shaqa, Abafana BakaMgqumeni ngelithi Imfene Kamakhelwane, Ichwane Lebhaca ngelithi AmaGupta noThokozani Langa ngelithi Iqatha Eliziqobayo.
Echaza ngokushiywa ngaphandle kukaKhuzani, uComfort uthe iciko liqokwa ngenxa yamaphuzu amaningi eliwanikwa ongoti bamajaji kulowo munxa.
"Kuqaphele ukuthi udumo aluthi shu uma sijaja abazongenela amaSama.
Inkundla isuke ilingana futhi wonke umculi unikezwa ithuba elenele nelilinganayo nelabanye uma kujajwa," usho kanje.
Uthe amaciko angadlalwa emisakazweni noma anganandisi emicimbini emikhulu aphathwa ngendlela elinganayo nozakwabo abadumile.
"Ekugcineni kumayelana nezinga lomsebenzi ophrojusiwe nokuthi ongoti bethu babanikeza maphi amaphuzu abangenele.Sihalalisela abaqokiwe kwiBest Maskandi futhi sibafisela okuhle kodwa kumaSama 27," kuphetha uComfort.
UDJ unxusa uhulumeni ukuthi alekelele amaciko
UDJ Black Coffee usenxuse uhulumeni nomasipala ukuthi balekelele amaciko ngalesi sikhathi esinzima engaqashwa.Ukusho lokhu ngesikhathi ehambele umcimbi wokwethulwa kwesikhangiso okuhloswe ngaso ukuthi kuhehwe izivakashi zakwamanye amazwe ukuthi zize eThekwini.
Lo mcimbi ubuseMax’s Lifestyle eMlaza.Lesi sikhangiso senziwe ngokuhlanganyela noMasipala weTheku ngaphansi komnyango wezokuVakasha.
"Kwamanye amazwe isifonyo yinto abangasazi nokuthi bake bayisebenzisa.
ERussia nje asisagqokwa.
Ngiyazwelana kakhulu namaciko akithi athwele kanzima kulesi sikhathi futhi ngisacela ukuthi uhulumeni awasize kulesi sikhathi esinzima kangaka.“Uthe naye ushayekile njengoba kwake kwaba khona isikhathi la ayengahambi khona kodwa manje sekungcono njengoba kukhona amazwe asebuyele esimweni esejwayelekile.“Emazweni afana noRussia, sekuyasetshenzwa kubanjwa amakhonsathi amakhulu," kusho Black Coffee.Ngokwakhe, uthe okumele kwenzeke lapha ekhaya ukuthi kube khona izithangami zokucushisa amaciko ngemali.
"Kumele uhulumeni nabo futhi omasipala bahlele izithangami zokucobelela ukuthi uma siphinda sihlangabezana nesimo esifana njengalesi yini okumele siyenze.
Okunye ukuthi kumele amaciko atshelwe ukuthi angayonga kanjani imali ukuze uma ehlangabezana nezikhathi ezinzima akwazi ukuzinakekela size sidlule," kuchaza yena.Uthe ukujabulele ukuba yingxenye yalo mkhankaso owethulwe umnyango wezokuVakasha, njengoba iTheku kuyidolobha akhulele kulona futhi lilihle.Uthe ngalesi sikhangiso uyathemba baningi abazobona iSouth Afrika ikakhulukazi iTheku liyindawo okumele bayivakashele.UMnuz Phillip Sithole, oyisikhulu kuMasipala weTheku, uthe kuyohlala kukubona ukuqhubeka bethuthukisa iTheku, yingakho bekhethe ukwenza isikhangiso esifana nalesi.“Akekho omunye umuntu ebesingahlangana naye ukwenza lo msebenzi.
UBlack Coffee yingane yethu eThekwini, ngakho siyabonga ngokuthi ahlanganyele nathi.
Siyathemba ukuthi lokhu esikufisayo ngedolobha lethu kuzokwenzeka,” kuchaza uPhillip.
Umjolo awukho eqhulwini ezinhlelweni zakhe oweDurban Gen
ISAFUNA ukuzibonakalisa kakhulu kunakuqala endimeni yezokulingisa intokazi yaseShowe engumlingisi womdlalo waku-E.TV, iDurban Gen.UNelisiwe Sibiya (26) odlala indawo kaDkt Mbali Mthethwa kulo mdlalo uhlabane nendondo yakhe yokuqala ekulingiseni, emiklomelweni ebiseZambia ngeledlule.Uthweswe umqhele wokuba yi-Best Actress Africa kumaZikomo Awards.Elandisa leli phephandaba uthe akubanga lula njengoba abantu becabanga kwazise ukuthi ubehlalelwe ukuzibonakalisa amagalelo akhe njengoba kwakukhona ababeshaya amakhala ngokunikwa kwakhe indawo ephambili kwi-Durban Gen.“Angeke ngiqambe amanga ukuthi kulula konke ngoba kudingeka ukuthi ngisebenze kanzima njalo ukuze ngivale imilomo labo ababengingabaza,” usho kanje.Uthe waqala wazitshela ukuthi kudlalwa ngaye ngesikhathi ethola umyalezo wokuthi uqokiwe kule miklomelo.“Ngaze ngakholwa uma sengibona ngithunyelelwa yonke imininingwane yesimemo.
Ukuhlonishwa yizwe langaphandle kuyinto enkulu kumina ikakhulukazi njengoba ngimusha ekulingiseni.
Ngibonga angiphezi kuMvelingqangi nakubona bonke abantu abangivotelile,” usho kanje.Yize le ntokazi iyintsha ekulingiseni kodwa ayiyintsha kwezikaqedisizungu njengoba iphimbo layo laziwa ngemisebenzi ehlukene ake ayenza.Phakathi kwayo kubalwa ibika leLockdown elithi Mama kaBafana nokunguyena ocula kulona kanjalo ne-Diep City okuwumdlalo omusha okhinjiswa kuMzansi Magic usebenzisa iphimbo lakhe.“Angiwuyekile umculo kodwa ngathatha isinqumo sokuma kancane kuwona ukuze ngizimisele ekulingiseni.
Miningi imisebenzi engiyenza ngokuhlanganyela neBlack Brain Productions okuyiyona ekhiqiza iLockdown neDiep City,” kusho uNelisiwe.Mayelana nezothando uthe okwamanje akekho esimeni esikahle sokuba sebudlelwaneni ngenxa yokuxinwa umsebenzi.“Kunzima ngisho ukujola.
Ubani nje ongavuma ukuba nentombi enocingo oluhlale luvaliwe imini yonke njengoba ngisuke ngibhizi nomsebenzi imini yonke,” kusasho uNelisiwe.Uthe nangaphandle kwalokho ufuna ukuzisebenza yena kuqala ngaphambi kokuzibophezela ngezothando.Uphethe ngokuthi uzobuya engasadle zinkobe zamuntu emculweni, abantu abalinde nje.
UKhuzani uzithintele komaskandi efika eNdlunkulu eswenkile
UZITHINTELE kwabanye abaculi bakamaskandi uKhuzani ngokufika eNdlunkulu KwaKhethomthandayo engavunulile ngesikhathi beyobhonga emswaneni bengamaciko ngeledlule.Ngokohlelo lwabaculi bakamaskandi abebeye eNdlunkulu, bekuvunyelwene ngokuthi bonke abaculi abafike bevunule ngenhloso yokuhlonipha iSilo samaBandla ngokuhloba ngemvunulo.
UKhuzani ufike eswenkile nokuyinto okuthiwa ayehlanga kahle kwabanye abaculi.Okuphinde kwabacika kakhulu ukuthi kuphinde kuvele isithombe sikaKhuzani kwelinye lamaphephandaba egiya phambi kozakwabo beseNdlunkulu.Abaculi bakamaskandi abebekhuluma emakhasini kamaskandi bathe ibacasulile indaba kaKhuzani baze bamtshela ukuthi kuzomele ahlawule ngesenzo sakhe.Omunye wabaculi obekhuluma, uBhekeni, uthe bekumele engabe kuvezwe uSomnandi phambili ephepheni kunokuthi kuvezwe uKhuzani ngoba akavunulile futhi bayamhlawulisa ngesenzo sakhe sokungahloniphi.Ethintwa uKhuzani uvumile ukuthi abaculi bambuzile ukuthi kungani engavunulile?“Ngibachazelile ukuthi bekungeyona inhloso ukuthi ngifike ngingavunulile, inkinga ukuthi bengisuka eGoli ngesikhathi siya eNdlunkulu, angikwazanga ukudlula ekhaya ukuyothatha imvunulo yami.
Nalaba asebekhuluma kakhulu sebezifunela udumo nje ngami.
Angilibonanga necala kangako ngoba kwakungewona umyalelo waseNdlunkulu ukuthi sifike sivunulile kodwa yinto esasizihlelele yona njengomaskandi,” kusho uKhuzani.
Mayelana nenhlawulo, uKhuzani uthe akuzange kufike ekutheni ahlawuliswe futhi akekho obesamtshele ngayo.UTHOKOZANI Langa odume ngelikaSomnandi, uthe naye ubakhuzile abanye omaskandi ukuthi bangamlwisi uKhuzani ngoba leyo nto izodala uqhekeko phakathi kwabo bengomaskandi kanti babambisene kahle.
USonia Mbele uvuma iphutha elimqhathe nabasebenzi bohlelo
USEPHUMELE obala washicilela isitatimende umlingisi nomdidiyeli wohlelo olusha olukhuluma ngabefundisi nosolwa ngokuxhaphaza abasebenzi ngokubafukuzisa engabaholeli.
USonia Mbele ngempelasonto kuvele izinzolo zokuthi kuze kube yimanje akakaze abakhokhele abasebenzi bohlelo iPastors Wives angomunye wabadidiyeli balo.
Lolu hlelo seluze laqala ukudlala kwithelevishini futhi lunabalandeli abaningi kodwa izinhliziyo ziyaqaqamba kubasebenzi abangakaze baholele uDisemba, Januwari nofebhuwari.
Lokhu kuholele ekutheni abasebenzi balolu hlelo baqale bahudule izinyawo emsebenzini nokufake enkulu ingcindezi.USonia usephumele obala washicilela isitatimende ezivumela ngokwakhe ukuthi libekhona iphutha nangasohlangothini lwakhe ngoba noma eseneminyaka ekulo mkhakha wezokulingisa kodwa sincane isikhathi engumdidiyeli.
USonia uthe uyazi abantu bavuke ngalezi zinsolo ngempelasonto futhi bacabanga ukuthi ngezinye zezindaba ezihudulela phansi igama lakhe kodwa akunjengoba abantu becabanga.
"Sengibe umlingisi iminyaka ewu-25, emithathu kuyo bengiphinde ngibe wumdidiyeli, nokungenza ngibe yingane esakhasa kulo mkhakha.
Ngakho ngizowenza amaphutha, futhi iphutha engalenza ukungathumeli ngesikhathi isecelo sokukhokhelwa nokwenze bangakhokheleka abasebenzi.
Ngiyaxolisa ngalokho," kusho uSonia.Ephetha uthe okwamanje ungaphandle kwaseNingizimu Afrika ngokomsebenzi kodwa uzobuya futhi ukulungele ukusebenza nabantu abasafuna abaphathe, uyakwamukela nakulabo abamcekela phansi.
Ubhuntshe ngomzuzu wokugcina owe-jazz
BASOLA uMasipala weTheku ngokubenza ibhola abagqugquzeli bomcimbi Umkhumbane Jazz  & Soul, obuzoba sezinkundleni zemidlalo eCato Manor obhuntshe ngomzuzu wokugcina.
Bekumele usingathwe izolo.UMdu Mkhize, ongomunye wabahleli bawo, utshele leli phephandaba izolo ekuseni ukuthi bathathe isinqumo sokuwuhlehlisa ngenxa yokuthi umasipala kawubanikezanga izimvume zokuqhubeka nawo.Okhulumela uMasipala weTheku, uMnuz Msawakhe Mayisela, uthe akazi ngalo mcimbi kodwa uma kukhona akutholayo uzophawula.
Ukhale ngokuthi kuzoba nzima njengoba bekuyiSonto.UMdu uthe bekumele bathole imvume yokuqhubeka nomcimbi ehhovisi lezempilo likamasipala nophiko lwezamapaki.
"UMasipala yiwo osigundele utshani, wasifakela nogesi enkundleni ngoba wazi ukuthi sizoba nomcimbi.
Obese kusele wukuthi sithole izimvume, okuyinto ebesibona ukuthi sizoyithola.
Yingakho siqhubekile nokukhangisa.
Sihambele uMnyango wezeMpilo, balokhu bebhala becisha.
Nowamapaki wathi kawukwazi ukusinika imvume singakayitholi eyakowezempilo.
Bebelokhu besisa le nale," kusho uMdu.Uthe baphoxekile ngoba bebefuna ukusiza umphakathi waseMkhumbane ngokuthi badale amathuba omsebenzi kubantu abasha basendaweni, bafukule nomnotho ngokusebenzisa amabhizinisi endawo.
"Bese siqalile senza izinhlolokhono zabaculi abazonandisa, senza nezinkundla zokucobelelana ngolwazi kodwa umkhandlu wadlala ngathi ngale ndlela.
Ukhona lo ohlalele ukusiny+*a .
"Uthe bafuna ukuqhubeka nomcimbi ngempelasonto ezayo kodwa abakabi naso isiqiniseko okwamanje.
"Sinqena ukubeka usuku bese siphinde siyaphoxeka.
Sizama neminye imizamo yokuthi sithole indawo ezimele ngoba khona akudingeki wenze yonke le midanti.
Noma kanjani kodwa umcimbi uzoqhubeka ngoba kawukho nowodwa umthetho wokunqanda ukubhebhetheka kweCovid-19 esiwephulayo.
Sidayise amathikithi angu-200 kuphela futhi enkundleni bekuzoba nabantu abangu-300.
"Uthe bazoxhumana nabathenge amathikithi abebiza uR150 eWebticket ngokubuyiselwa imali yabo, uma bengathandi ukuya ngosuku abazolunquma.Emcimbini bekuzonandisa uSjava, Naima Kay, Blaq Diamond, Skye Wanada, DJ Muntu, Langa Mavuso nabanye.
Uzolapha ngengoma abahlaselwe yizifo zengqondo
INTOKAZI eyazakhela igama icula eqenjini lo mculo wokholo iJoyous Celebration, uBrenda Mntambo, isinxuse ukuthi kukhulekelwe izifo zengqondo njengoba ziyingqinamba kwabaningi.UBrenda ukusho lokhu ngemuva kokukhipha ingoma yakhe ethi Khululeka,  ephume ngoLwesihlanu.Le ngoma uthi ikhuluma ngezifo ezihlukene ezithinta ingqondo, okumele zisukunyelwe.“Ngijabule kakhulu ngokuthi le ngoma igcine iphumile.
Ngiyethemba ukuthi izokwazi ukusukumisa abantu abaningi bakwazi ukusukumela lezi zifo abanye abangazinaki.
Le ngoma umuntu ngamunye ozoyilalela uzozwa sengathi ikhuluma naye futhi ngisebenze kanzima ukuyihlanganisa, ngiyethemba izokwenza kahle,” kusho uBrenda.Uveze ukuthi umema bonke abalandeli bakhe emhlabeni ukuthi bazothola inkululeko, ithemba, injabulo nokholo kule ngoma.“Le ngoma iyawulapha umphefumulo futhi ibuyisa ithemba kulezi zikhathi ezinzima kangaka esiphila kuzona.
Wonke umuntu ubhekene nesikhathi esinzima ngakho isihloko sayo sikhuluma ngokuthi kumele sikhululeke njengoba nami ngike ngaba nenkinga yokwesaba ngendlela exakayo futhi ngafuna usizo njengoba sengila manje ngizama ukusiza abanye,” kuchaza yena.Uveze ukuthi akhuluma ngakho kule ngoma yikhona obekwenzeka kuye, nokuthi usizakale kanjani futhi uthemba ukuthi kuzosiza abantu ababhekene nalezi zifo.Le ngoma uthe ubhalelwe umbhali wezingoma wakuleli kodwa osezinze e-United States of America (USA), uMduduzi Madela, yase iphrojuswa uDavid Mutunda.
Uthe i-albhamu yakhe ethi SANE izophuma ngo-Agasti.
Kwehle izikhulu eGoli ngezinkinga zoKhozi
ZIMAPEKETWANE izinto emsakazweni Ukhozi FM njengoba kuthiwa kukhona abasakazi abangeneme ngokuqokwa ngokugcwele kwesokuphatha isiteshi kukaSbongi Ngcobo.Ngeledlule, iSABC imemezele ukuthi uSbongi uzokwengamela Ukhozi FM esikhundleni esibizwa nge-business manager.Bese kuphele iminyaka engaphezu kwemibili ebambe njengomphathi ngemuva kokukhushulelwa kukaBonga Mpanza ukuthi eyobamba esikhundleni sokuphatha iSABC KwaZulu-Natal.UBonga, owagcina esulile eSABC, wayeyobamba isikhundla esashiywa nguZamambo Mkhize ngesikhathi ethatha umhlalaphansi.Isolezwe  lithole ngemithombo yalo engashayi eceleni ukuthi kukhona abangeneme ngendlela uSbongi aphethe ngayo, kangangoba baze bacela umhlangano nesikhulu esiphezulu seSABC, uMadoda Mxakwe nowengamele imisakazo kuzwelonke, uNada Wotshela.Obambe njengomkhulumeli weSABC, uMmoni Seapolelo, ukuqinisekisile ukuthi izikhulu zayo zimenywe emhlanganweni ukuba kuyobhungwa ngezikhalo ngoKhozi FM.
"Obekukhulunywa emhlanganweni kuyinto yangaphakathi, ngeke kuphawulwe ngakho," kusho uMmoni.Umthombo uthe umhlangano ubuseLangeni Hotel ngoLwesihlanu olwedlule lapho bekukhona abasakazi uNongcebo McKenzie, DJ Sgqemeza noTshatha.Omunye umthombo osebenza kuleli hhotela, ukuqinisekisile ukubona laba basakazi, wengeza ngokuthi "omunye wabo ubegqoke isudi eyisikotshi".Kuthiwa kubizwe nomphathi wezinhlelo, uZandile Tembe, ukuba azobeka akwaziyo ngendlela izinto ezihamba ngayo emsakazweni.Umthombo uthe kulindeleke ukuthi uMxakwe aqhamuke nezisombululo ezinsukwini eziyisikhombisa.
"USbongi ubizelwe eGoli ngoLwesibili ukuthi kuyokhulunywa ngodaba lwakhe.
Asisazi isinqumo sitheni.
Angazi ukuthi uzobuya kuqhutshekwe kanjani nokusebenza ngoba sekunje.
Kuyimanje asitsheliwe ukuthi izinhlelo zizoma kanjani, sizwa emaphepheni yize umhlaka 1 useduzane," kusho umthombo.UMmoni uthe akukho ukuthi imimoya iphezulu kuKhozi FM futhi bayamthemba uSbongi.
Kuvalwa izitolo zomculo iMusica
ISIKHULU seRecording Industry of South Africa (RiSA) uNhlanhla Sibisi, sithi mkhulu umthelela ozoba khona ngokuvalwa kwesitolo esidayisa umculo iMusica.Ngokwesitatimende seClicks Group ephethe iMusica, kuvalwe izitolo ezingu-19 ekuqaleni konyaka wezimali futhi zingu-59 izitolo ezivuliwe okwamanje.Ngokubika kweReuters, iClicks Group ithe izitolo ezisele zizovalwa uma sekuphela izimvume zokusebenza emabhilidini ezikuwo ezinyangeni ezine ezizayo.
"Into ebuhlungu kakhulu lena," kusho uSibisi.
"Asikahlangani njengebhodi sikhulume kodwa isiphathe kabi le nto.
Sizohlangana siludingide lolu daba.
""Ukudayiswa kwamaCD bekulokhu kwehla minyaka yonke, ngicabanga ukuthi kungenisa imali elinganiselwa kuR90 million ngonyaka.
Inkinga ukuthi umculo wesintu awukakangeni ezitolo ezi-digital.
Kunama-albhamu ongeke uwathole digital kodwa owathola ezitolo okungeke kusenzeka manje.
Ama-albhamu amaningi omculo wokholo athengwa koMusica.
Umculo wesiBhunu nawo ubusagoloza ukungena kwi-digital futhi yingakho abantu bakhona abaningi bebethenga ezitolo," kuchaza uSibisi.Uthe yize befuna ukuthi abantu bathuthele ezitolo ezi-digital kodwa kusenezingqinamba eziningi.
"Abantu abaningi bayahluleka ukusebenzisa i-data ukuthenga noma ukulalela umculo.
Ukulalela umculo online ezindaweni ezifanele njengoSpotify yinto enhle esiyigqugquzelayo.
Ukubiza kwe-data kodwa yinto eyinkinga ngoba uma ishibhile abantu bazothenga noma balalele khona singabi khona isidingo sokukokotela ngoba kukhona izinkundla zokulalela mahhala kodwa  zifuna i-data kuphela.
"Uthe kumele baqale bakhulume nezinkampani ze-network ukuze itholakale yonke indawo kungabi khona izindawo enqamuka kuzo futhi ne-data ishibhe.
"Kumele ngabe siyakhala njengeNingizimu Afrika ngoba umculo uwusiko lwethu.
Asithembe kodwa ukuthi abaculi bazidayisele kuzokhula kodwa inkinga ukuthi bazogayaphi ngoba nalezo zinkampani kade zavala kusele ezincane.
Kumele sikhulume nohulumeni sithole izindlela zokusebenzisana futhi sikhulume neziteshi zemisakazo ukuthi azidlale kakhulu umculo wakithi.
Iziteshi zezifunda nazo azandise umculo wezifunda ezizisakazelayo."
Kusazovela imikhuba yabafundisi: oweDiepCity
UTHEMBISA ukuveza okukhulu ngendawo ayilingisayo kaPastor Charles, emdlalweni wethelevishini iDiepCity kuMzansi Magic, uChrispen Nyathi (27).UChrispen odabuka KwaBulawayo, eZimbabwe kodwa osezinze eNingizimu Afrika, uthi kuningi okuzovela ngabafundisi bamanga nemikhuba engcolile abayenzayo becasha ngokholo.“ Okwamanje abantu basabona uPastor ozilungele kodwa kusazovela okukhulu ngale ndawo.
Inhloso yayo ukuvezela abantu ngezinto ezenzeka emabandleni nemikhuba egilwa ngabanye abafundisi abakhohlisa abantu becashe ngebhayibheli.
Abantu bazomangala ngokuzokwenzeka ngoba indawo engiyilingisayo iyakhula,” kuchaza uChrispen.Uthe ukulingisa yinto ayithande kusuka esemncane emva kokulingisa emidlalweni yeshashalazi esesemabangeni aphansi esikoleni.
Emva kwalokho uthe akabuyanga wathola ithuba lokulingisa, kuze kuba uza eNingizimu Afrika.“ Ngesikhathi ngifika eNingizimu Afrika ngo-2009 ngiqale ngazama inhlanhla ekulingiseni emidlalweni yethelevishini kodwa kungalungi.
Obekwenzeka ukuthi bengithola indawo yokuba wumdlali owengeziwe, okuba lukhuni nokuthi abantu bamazi ngoba usuke ungakhulumi lutho kulowo mdlalo ngaphandle kokubonakala udlula nje kuphela noma uhleli.
Ngize ngazama nenhlanhla emidlalweni yeshashalazi nakhona izinto zangagqama kahle.
Ngize ngaba nenhlanhla ngo-2019 ngithola indawo emfishane kwifilimu yaseHollywood, iRogue.
Emva kwalokho ngiphinde ngathola iziqephu ezine kwiThe Queen,” kulandisa umlingisi.Uthe emva kokuvela kwiThe Queen  uthathe isinqumo sokuthi angabe esavuma ukunikwa indawo yokuba wumlingisi owengeziwe emidlalweni, kanti uzoba nenhlanhla yokuthathwa kwiDiepCity.Indawo ayilingisayo uthe isondelene nempilo yakhe yangempela njengoba ekhonza ebandleni labasindisiwe iPentecostal Church, elixube izinhlanga ezehlukene.
Kulo mdlalo udume ngamahlaya njengoba ebuye athandaze ngezilimu kuhle kwabazalwane uma sebevukwe wumoya.
Umaskanda udinwe wumsakazi woKhozi
UBHODLA umlilo umculi kamaskandi ngokumiswa kwengoma yakhe isadlalwa ohlelweni loKhozi FM ngoLwesibili ntambama.USthembile “Glama Ka Maskandi” Nyoka, wengoma esihloko esithi Bayasesaba evalwe emoyeni ingakapheli, uthi ufuna abaphathi bomsakazo bamcacisele ngesenzo sikaSiya Mhlongo owenza uhlelo lwantambama Ukhozi FM Drive, ngokubambisana noSelbyonce Mkhize.“Iyangicika into eyenziwe nguSiya ohlelweni lwabo.
Le ngoma isidlalwe kathathu ohlelweni iSigiya Ngengoma ingaphazanyiswa.
Kuyaxaka-ke manje ukuthi yini edala ukuthi lo msakazi atshele abalaleli ukuthi uyivale ngoba inenhlamba.
Beyingeke le ngoma ingene ohlwini lwezidlalwa ezinhlelweni zomsakazo ukube inenhlamba akhala ngayo.
Ngiyadinga ngempela ukuhlangana nabaphathi besiteshi, ukuze ngizwe ukuthi inkinga ilele kuphi,” kubhoka umculi.Eqhuba uthe ukube ubengematasa nezinhlelo zemingcwabo yakubo kulezi zinsuku, ngabe usebonene nabaphathi bomsakazo ukuze azwakalise isikhalo sakhe.“Okwamanje ngisayekelele izinto kwimenenja yami kodwa ngizolusukumela udaba uma sengidlulile kulesi simo sasekhaya engibhekene naso,” kubeka uGlama osanda kukhipha i-albhamu esihloko sithi Senzo Meyiwa.Owezokuxhumana eSABC uGugu Ntuli, ukuqinisekisile ukuthi uSiya  Mhlongo uyivalile ingoma ngenkathi isadlala emoyeni.“Abasakazi banalo ilungelo lokungawudlali umculo kanjalo nokuvala ingoma abayizwa inamagama angahambisani nalawo okumele azwakale emoyeni.
Okwamanje isiteshi siphezulu kwezinhlelo zokudingida lolu daba nomculi wengoma emiswe idlalwa emoyeni,” kubeka uGugu.
Bagqoke izingubo behlonipha uDkt Sindi Van Zyl
ABESIFAZANE bakuleli baqoke ukugqoka izingubo ngosuku lokufihlwa (namhlanje) kwesilomo sikadokotela uSindi Van Zyl.
Baqale i-#ADressForSindi enkundleni yokuxhumana uTwitter ngesifiso sokuhlonipha uDkt Van Zyl.
Abaningi bafake izithombe zabo begqoke izingubo ezinamaphakethe njengoba kade kuyizona abedume ngazo uDkt Van Zyl.
Lodokotela uzakhele ugazi kubantu abaningi njengoba ebebuye abe ngumsakazi kwiKaya FM izinhlelo zakhe zigxile kwezempilo kanti ubebuye abhale nangezihloko ezithinta ezempilo nasemakhasini ezokuxhumana.
Abantu bababaza inhliziyo yakhe enhle kwazise ubebuye aluleke abantu mahhala ezinkundleni zokuxhumana ngezinkinga ababhekene nazo.Ungene esibhedlela ngoFebhruwari noyaka ephethwe yiCovid-19.
Ubengasakwazi ukuziphefumulela, nokuyilapho engene khona e-ICU.
Ngenkathi esasesibhedlela uDkt Van Zyl, umyeni wakhe uMnuz Marinus Van Zyl wacela umnikelo kubalandeli bakhe ngoba imali yokumgcina esibhedlela yayisiphelile.
Abantu bakuleli basukumela phezulu banikela imali engaphezu kuka R1 million ngohlelo lokuqoqa imali ngaphansi kwehashtag ethi #GiftSindiLife.
Ikhuluma indodakazi yakhe uNandi Van Zyl emngcwabeni wakhe namhlanje ithe, “Ubenothando ethanda wonke umuntu.
Ayikho into ebimhlula, iziguli zakhe ubeziphathisa okomndeni.”Inkonzo yomngcwabo  wakhe ibivezwa bukhoma ku-Youtube
Ubavale umlomo uRasta ngemidwebo yeSilo
UBAVALE umlomo abantu abamphendule ihlaya ezinkundleni zokuxhumana uRasta wodumo lokudweba osaziwayo etheleka kwaKhethomthandayo, KwaNongoma, ngoLwesine nemidwebo egculise abaningi yeSilo Samabandla.
ULebani “Rasta” Sirenji uqunge isibindi wahambela le ndawo ngesikhathi kunenkonzo yesikhumbuzo seSilo, wamukelwa kahle amabutho ejabulela imidwebo yakhe, amanye aze acela ukushutha izithombe naye.
Kuzokhumbuleka ukuthi ngemuva kokuvela kwezindaba zokukhothama kweSilo uRasta wayexwayisiwe ukuthi angalinge adlalele kwiSilo ngemidwebo yakhe.
Kuze kwaqala ukusabalala kwezithombe okungezona ezakhe ezinkundleni zokuxhumana kuthiwa zidwetshwe nguyena, kodwa ubezimisele ngokuhlonipha Isilo, wacela abantu bamnikeze ithuba lokuqedela imidwebo yakhe yangempela.
Ekhuluma nesinye seziteshi zethelevishini uveze ukuthi bekungelula ukuthatha isinqumo sokuya KwaNongoma.
Nemdwebo yakhe ubebambe umoya ngayo kwazise uvamise ukugxekwa.
Izolo ekhuluma naleli phephandaba ukuvezile ukuthi abantu bayathanda ukwenza ihaba ngomsebenzi wakhe nokumenza agcine esethola nabagxekayo baze bamsabise.
Lokhu uthe akwehli kahle ngoba naye uyazizamela futhi ukwenza ngothando.
Isilomo somculi sishonelwe ugogo waso
UQALE unyaka ngezindaba ezingezinhle umculi waseThekwini kulandela ukushona kukagogo wakhe obesondelene naye kakhulu.
USnenhlanhla Sneziey Msomi owaduma kuma Idols SA, uveze ukuthi ugogo wakhe akasekho emhlabeni.
Ufake umbhalo nesithombe ebonakala ebambe ugogo wakhe uNkk Fikile Msomi (63) kubukeka sengathi ingesikhathi elele esibhedlela.
USneziey uthe ugogo wakhe ubenenkinga kashukela obungasalawuleki.Ebhala emakhasini akhe ezinkundleni zokuxhumana uveze ukuthi uzobambelela emkhulekweni njengoba kade benza nogogo wakhe esaphila.
"Kodwa sthandwa sami wangishiya, impela unguJehova othembekile.
Ngizobambelela emagameni omthandazo wethu wokugcina.
Ngizohlale ngikuthanda," kusho uSneziey.
Kuzokhumbuleka ukuthi nangesikhathi ephezu komkhankaso wama-Idols SA, lo mculi wakubeka kwacaca ukuthi konke anakho yingenxa kagogo wakhe.Ukushona kukagogo kaSneziey kuthinte izinhliziyo zabantu abaningi njengoba bebazi ukuthi basondelene kangakanani.
Amazwi enduduzo nemiyalezo eyakhayo bekulokhu kungene njalo emakhasini alo mculi ezinkundleni zokuxhumana ezahlukene okubalwa uFacebook no-Instagram.
UKhanyi Mbau ulaxaze Abomama
UKHANYI Mbau ushaye ngesithende umdlalo wethelevishini othi Abomama, ngoba esethole amadlelo aluhlaza kozokhonjiswa kwiNetflix osihloko sithi Happiness Ever After.
UKhanyi uthe kumphathe kabi ukungalibambi iqhaza kulo mdlalo ngenxa yokuthi umatasatasa nokuqopha komunye.
"Okubuhlungu kungqubuzana izikhathi futhi isivumelwano enginaso nalo omunye umdlalo besingeke singivumele ukuba ngibe komunye umdlalo."
UMbau ubelingisa indawo kaTshidi esizolingiswa manje nguzakwabo, uKhabonina Qubeka.
Abaningi bazokhumbula ukuthi nango-2006, uKhabonina ungene ezicathulweni zikaMbau ekubeni uDoobsie kwi-Muvhango.
Kuzokhunjulwa ukuthi babevale isikhala esavuleka ngesikhathi uLindiwe Chibi ebulawa ngowayeyisoka lakhe.UMbau uthe uyamthemba uKhabonina ukuthi uzoyidlala kahle indawo kaTshidi.
I-Happiness Ever After  isuselwe efilimini yango-2016 kaThabang Moleya eyayithi Happiness is a Four-Letter Word.
Nayo yayisuselwe encwadini kaNozizwe Jele.Kulo mdlalo uMbau uzobe elingisa indawo eqavile noRenate Stuurman.
UMbau uthe le filimu ithe ukuqhela encwadini kodwa bazobonakala nabalingisi ababedlala kwi-Happiness is a Four-Letter Word.
U-L’vovo noDanger baqokwe emiklomelweni
Obeyilungu leqembu le-kwaito elike lashisa izikhotha, iBig NUZ, uDanger, uthi ukuqokwa kwakhe noL’vovo kowezindondo, iMzansi Kwaito and House Awards,  kumvusela ithemba lokuthi akuphelile ngomculo we-kwaito.Exoxa neSolezwe, uDanger uthe benoMampintsha, okuyilungu asesele nalo kwiBig Nuz, basanda kwenza izingoma ezintsha abapike kuzona uL’vovo kumasingili abazowakhipha maduze.
Ugcizelele ukuthi akuphelile ngeBig NUZ.I-Big NUZ yahlakazeka ngemuva kokuhamba emhlabeni kuka R Mashesha nokuphuma eceleni kukaMampintsha osenenkampani yakhe noseziculela yedwa.U-Danger ube esesebenza noL’vovo, bazibiza ngoDanger & L’vovo.
Lezi zihlabani zakhipha ulozolo lwesingili ye-afro-house ethi Sgubhu Overdoze enamanoni afana nelithi Akekho Omunye, abasebenze kuyo noDJ Tira & Mlu, nelithi Ngizokunika lapho kukhona khona noJoocy.U-Danger uthe akubamangazi ukuqokwa kwabo emunxeni weBest Kwaito Single ngengoma ethi Sukuma Mkami, kwiMzansi Kwaito and House Music Awards.
"Abantu kumele bakuqonde ukuthi lokhu akusho ukuphela kweBig NUZ,“ kusho uDanger.Uthe ukusebenzisana kwakhe noL’vovo kwaqala kudala, uL’vovo wayevele esebenzisana neBig NUZ.“Kade aba ngumfowethu uL’vovo, kusuka iqembu lisekhona.
Kwakuba nezikhathi lapho uMampintsha engakwazi ukuza bese sithatha uL'vovo ngakho kusukela uLvovo ubeyiBig NUZ.
Siyi Afrotainment sonke," echaza.U-Danger usanda kuqokwa kwiSouth African Music Awards (Sama) emunxeni weBest Kwaito Album.
"Sithokoze kakhulu njengabaculi be-kwaito ukuthi abantu basayithokozela into esiyenzayo ngoba kunenkolelo yokuthi lolu hlobo lomculo selufile, ayisoze yafa i-kwaito," kusho uDanger.Uthe basazoqhubeka nokunikeza abantu umculo omusha njengoba benzile ngengoma abayikhiphe emasontweni amabili edlule ethi Noma Ikuphi, okukhona kuyo uDJ Tira.
"Ingoma ixwayisa abafowethu ukuthi kumele usisi amvume ngaphambi kokuthi amthinte noma ngabe ungumuntu wakho.
Ukunqaba kwakhe kusho ukunqaba, akusho ukuthi unamahloni kodwa kumele avume.IMzansi Kwaito and House Awards isineminyaka eyisithupha ikhona.
Indumezulu yomcimbi izoba seSun City Superbowl ngoNovember 27.
Ushiya angalazi ’unina’ kaMampintsha ngoBabes
SEKUQUBUKE indida kusabalala i-video yowesifazane ozibiza ngonina womculi  obeshadelwa ngempelasonto noveza ukuthi akamfuni noma ambone umakoti wakwakhe.
Lo wesifazane osesabalele ezinkundleni zokuxhumana ezahlukene uveza ukuthi yena wamthwala izinyanga eziwu-9 uMampintsha kodwa usezoshiwa ngaphandle uma sebeshada.Ukhala ngokuthi uBabes Wodumo “uyisikhathi sini” njengoba esetshelwa ukuthi womenywa ngomshado omhlophe.
"Yimina umama kaMandla wangempela owamthwala izinyanga eziwu-9 ekugcineni sengizodomorozizwa yilo makoti omusha obhedayo.
Umakoti uthi thina asigcine ukufika noma sofika ngomshado omhlophe.
Ngicela ukwazi ngempela ukuthi ningashada kanjani ngingekho, obani laba enibambesayo?
Angibazi," kusho lo wesifazane.Eqhuba usole nabantu abaqopha lolu hlelo, Uthando Lodumo, okulindeleke ukuthi lukhonjiswe kwithelevishini, ukuthi abanalo iqiniso ngoba bekumele konke kuqale kuye kubekhona nakukhokhelwayo njengokuvela kwakhe ohlelweni.
Ukhale nangokuthi sebeqophile kumele engabe kukhona imali asebeyikhokhelwe.Uphinde waveza nezinsolo zokuthi uBabes akakhulelwe konke kwamanga ufaka izidwedwe ukwakha isisu.
"Akakhiphe isimpontshi azale ingane yena.
Ngilinde izingane ezamawele ayethembise ukuthi uzowabeletha, aphi ngoba awekho amawele.
Ngikhulekela ukuthi uMandla wami uNkulunkulu amvikele kulabo sathane aqomene nabo.
Ngeke usindisiwe ushadele kubantu abakholelwa emadlozini abangasindisiwe bese ubungqo," kusho lo wesifazane.Uphinde washiya angalazi kuyise kaMampintsha amsola ngokuthi isigebengu esidala esasintshontsha esesiqhamuka nezihlobo zaseChesterville angazazi.
Uthe ukutheleka kulo mshado egqoke ophaca ukwenze ngenhloso ngoba bakhohlisiwe kwathiwa bazothengelwa izingubo kodwa lutho.
Uyise kaMampintsha uthe ugijime wahamba nonkosikazi wakhe ngasese kanti nabazali bakaBabes ubasola ngokuba yizigebengu ngoba bekumele bakhulume naye kuboniswane.Uphethe ngokuthi akamfuni noma ambone uBabes futhi akakufihli lokhu ufisa kwaziwe yizwe lonke ngoba abanalo iqiniso nomndeni wakhe.
Udadewabo kaBabes noyimenenja uNondu umshiye nesiqalekiso sokuthi akazi uyozala nhloboni, mhlawumbe uyobeletha ikati.
Incishiselwa izinsuku imidlalo yeTV
ULENGELWA yizembe umdlalo iMuvhango, okhonjiswa kuSABC 2 njalo ngoMsombuluko kuya kuLwesihlanu ngo-9 ebusuku ngemuva kokunciphiswa kwezinsuku obonakala ngazo.Lolu shintsho luvezwe ngabeSABC esitatimendeni esiveze ukuthi manje usuzokhonjiswa kusukela ngoMsombuluko kuya kuLwesithathu.
Ushintsho luzoqala ngo- Agasti kuwo lo nyaka ngokusho kwesitatimende esithunyelelwe abezindaba.Omunye umdlalo oncishiselwe izinsuku kulesi siteshi yi-7 de Laan,  nayo esizodlala izinsuku ezintathu kuphela.
Ushintsho lwalo mdlalo luzoqala ngo- Ephreli 5 kulo nyaka.
ISABC iphinde yaveza ukuthi kuzoba nemidlalo emisha ezobonakala maduze kuSABC2.Umphathi weSABC uMnuz Merlin Naicker uthe,:" Ngokwandisa imidlalo emisha sihlose ukunyusa izinga lezinhlelo ezikhonjiswa kulesi siteshi zibe seqophelweni eliphezulu kubabukeli.
Kumqoka ukuthi sibe nezinhlelo ezizophinde zingenise imali ezingeke zigcine nje ngokwandisa isibalo sababukeli kuphela."
ISABC iqhamuka nalezi zinhlelo nje, kuke kwaba namahlebezi okuthi kunemidlalo ehlela ukuyiqeda ngenxa yokungangenisi nzuzo.
UPhumeza nohlelo lokusiza izingane ezalahlwa abazali
IZINGANE ezingakaze zihlangane nabazali bazo, abazilahla zincane zizobonakala zizama ukubathola futhi zifuna ukuhlanganiswa nabo ohlelweni oluthi Abandoned.Lolu hlelo oluzokwethulwa nguPhumeza Mdabe, luzoqala ngoLwesibili oluzayo kuMzansi Magic (161), ngo-8 ebusuku.Ezinye zalezi zingane zakhulela emakhaya ezintandane ezinye emgwaqweni, zizothola ithuba lokubonakala zihamba noPhumeza zifuna abazali nemindeni yazo.
UPhumeza uthe ukujabulele ukuba yingxenye yalolu hlelo oluzoletha ukukhanya ezimpilweni zezingane ezidinga ukwazi ngomsuka wazo.
“Intsha esizoyisiza kakhulu eyatholwa ilahlwe emapaki, eziteshini zezitimela nezamabhasi, eyashiywa ezikhungweni ezahlukene zezintandane ezifuna ukwazi kabanzi ukuthi umsuka wazo ukuphi.
Ohlelweni kuzobonakala intsha eyalahlwa omama noma obaba ngezizathu  esingazazi.
Sifuna ukubasiza njengoba sonke kusijabulisa ukuthi sazi ukuthi sisuka kuphi singobani.
Nathi siyathemba ukuthi mkhulu umehluko esizowenza,” kuchaza uPhumeza.Uveze ukuthi lolu hlelo luzoba neziqephu ezingu-13, wathi okuzophinde kubonakale ngabazali abaphisana ngezingane, nabo befuna ukuhlangana nazo, ukuze bazazi.UNomsa Philiso obhekelele izinhlelo zakuleli kwaM-Net, uveze ukuthi ngolunye uhlelo olusha lolu abajabule ngalo njengoMzansi Magic.
“Uhlelo luzobathinta kakhulu abantu bakuleli ngoba kulona kuzobonakala izinto ezithinta umphefumulo kakhulu.
Siyathemba ukuthi abazobonakala kulona bazokuthola konke abakudingayo.
Siyabamema ababukeli bethu ukuthi bajabulele olunye uhlelo lwethu esaziyo ukuthi ngeke luze lubaphoxe,“ kusho uNomsa.
Uthe intsha ebabizile ohlelweni izobeka ababukeli esithombeni ngokuthi ibiyenzani ekukhuleni kwayo, futhi ikhulele kuphi kanjani.
Uthi uma sebemtholile umzali yilapho, eyobe esephendula yonke imibuzo ayobe eyibuzwa yingane yakhe, neyaholela ekutheni aze ayilahle.
Bakuqinisekisile ukuphela komdlalo
UMZANSI Magic ugcine ukuqinisekisile ukuphela komdlalo Isibaya, obese kunesikhathi Isolezwe libika ngokuphela kwawo.Bekunezinkulumo zokuthi ukungenzi kahle kwalo mdlalo ezibalweni kubabukeli yikhona okwenze waqedwa.Izolo uMzansi Magic uveze ukuthi kubuhlungu ukuphela komunye wemidlalo yabo odumile, nobuthandwa kakhulu kuleli.“NjengoMzansi Magic, sijabule ukwazisa ababukeli bethu ngobudlelwane esesinabo nenkampani kaMandla N, iBlack Brains Productions.
Le nkampani izoletha umdlalo omusha ozovala isikhala seSibaya, ozosivala thaqa isikhala esizovuleka.
Okusijabulisa nakakhulu ukuthi lo mdlalo uzoba uhlobo esilubiza ngetelenovela, olungolokuqala ukuthi lwenziwe yile nkampani yenzela isiteshi sethu,” kusho uNomsa Philiso obhekele izinhlelo zakuleli kwaMnet.Uthe leli ithuba elihle leBlack Brains likukhombisa amakhono ahlukene kuleli ngalo mdlalo.
“Thina njengesiteshi sisiza bona ophrojusa ukuthi bakhule futhi basize intsha efuna ukukhula kulo mkhakha iqhakambise amakhono ayo,” kuchaza uNomsa.Kuvela lezi zindaba nje, Isolezwe lisanda kubika ukuthi uThandeka Dawn King uyashiya emdlalweni Uzalo njengoba ethole amadlelo amasha eGoli.
Sekuvele ukuthi uThandeka ungomunye wabadlali abazolingisa indawo ephambili emdlalweni omusha oqoshwa yiBlack Brains Production.UThandeka ukuqinisekisile kweminye imithombo yabezindaba ukuthi ngempela uyashiya kuZalo kodwa akachazanga ukuthi uyaphi.
Ibuya nokuhlukile ifilimu ebophele osaziwayo
ABALANDELI befilimu ethi Happiness is a Four Letter Word, bazokujabulela ukuzwa izindaba zokubuya kwale filimu esishintshe igama njengoba isizokwaziwa ngeHappiness Ever After.Ifilimu i-Happiness Ever After, izoqhubeka lapho  kwagcina khona i-Happiness is a Four Letter Word, njengoba ibophele abalingisi okukhona kubo uKhanyi Mbau noRenate Stuurman.Ifilimu yakamuva isuselwe encwadini ethi Happiness Ever After, ebhalwe uNozizwe Cynthia Jele.UNozizwe uveze ukuthi le filimu izoqhubeka ithathe izinhliziyo zabantu abaningi njengoba ibheka izihloko ezimnandi okukhona kuzo ezithinta uthando  nobungani.
“Kodwa ke kulokhu ababukeli bangalindela isiphetho esihle njengoba kuzoba khona abantu abazoba sothandweni olusha, okuyinto ababukeli abangayilindela ngamehlo abomvu njengoba kuzoba yinto ebingalindelekile nezoshiya abaningi bemangele,” kuchaza yena.
UKhanyi Mbau uveze ukuthi yize ifilimu yokuqala ihlukile kancane kule ncwadi okususelwe kuyo eyakamuva, kodwa ukubuya kwabalingisi abadala kuzokwenza ithakaselwe futhi basheshe babone ukuthi iya kuphi.
“Abakubona kwifilimu yokuqala nale entsha kuzobajabulisa kakhulu njengoba kuzoba yinjabulo yodwa ehambisana nezigigaba ezehlukene.
Sifuna ukuthatha ababukeli nabalandeli bethu sibanike into entsha.
Abantu ababuka ifilimu ethi Happiness is a Four Letter Word uma sekuqala le bazobuyiselwa eminyakeni emihlanu edlule ngokuthi kwagcinaphi bese siya kokusha okuqhubekayo manje,” kuphetha uKhanyi.AbakwaNetflix baveze ukuthi bamatasa baqopha le filimu manje eGoli, futhi maduze bazomemezela ukuthi izobonakala nini esiteshini sabo.
Owekwaito uthi akaxoshwe ungqongqoshe
WILLEM PHUNGULASEYINYUKELE kwelinye igiya impi ephakathi kukaNgqongqoshe wezobuCiko namaSiko uMnuz Nathi Mthethwa nomculi wekwaito u-Eugene Mthethwa.Lo makadebona emculweni usemkhankasweni wokuxoshisa ungqongqoshe njengoba ematasatasa ezinkundleni zokuxhumana enxenxa umengameli wezwe ukuba akhombe ungqongqoshe indlela eza ngayo.
U-Eugene uyilungu leqembu lekwaito iTrompies aphinde ahole inhlangano yabaculi iSouth African Music Industry Council.
Yize impi yakhe nongqongqoshe isuka kude kodwa seyidlulele kwelinye izinga njengoba esezama ukumxoshisa.
Akananazi ezinkundleni zokuxhuma ukuthi kumele umengameli amxoshe uMthethwa.
Uthi eminyakeni eyisikhombisa eqhoqhobele le sikhundla akukho akwenzele abaculi, wabe esemfanisa nento efile.
Uwaphindile amagama akhe ngesikhathi enengxoxo nesiteshi i-Newzroom Afrika.Ephawula ngalokhu uThokozani “Tzozo” Zulu ongumholi wamaciko KwaZulu-Natal, uthe kumshaqise kakhulu okushiwo u-Eugene ngongqongqoshe.
Uthe uMthethwa ubengungqongqoshe wokuqala ukwakha inhlangano eyodwa emele yonke imikhakha embonini yezobuciko, iCCFSA.
UT’zozo uthe yize abaculi bengeneme ngemigomo yezentela abayibekelwe uhulumeni ngesikhathi befaka izicelo zezibonelelo ngokuvalwa kwezwe kodwa bebesasebenza kahle nongqongqoshe ukulungisa isimo.
Uthe ukholwa ukuthi u-Eugene unempi yakhe yedwa nongqongqoshe engahlangane namaciko.
Uthe bekufanele ngabe uqale waxoxisana nabo ukuzwa uvo lwabo ngaphambi kokuba akhankasele ukuxoshwa kukangqongqoshe.“Kuyasixaka okushiwo u-Eugene.
NgoDisemba besinaye engqungqutheleni yokwakha imigomo yeCCFSA ayingxenye yayo.
Nguye owayephethe uhlelo kukhona ungqongqoshe noNdunankulu uMnuz Sihle Zikalala, kodwa akazange asho lutho,” kusho uT’zozo.Akukhona okokuqala la madoda akwaMthethwa ebhekane ngeziqu zamehlo.
Ngo-2019, emngcwabeni kamadebona womculo uDan Ntshanda, u-Eugene kuthiwa wamemezela ukuthi uthole ngezinhloli ukuthi angawuhambeli umgubho we-ANC wokuqeda iminyaka ewu-107 ngoba ungqongqoshe umkhandele itulo lokumsoconga.
Ungqongqoshe waphuthuma enkantolo wafaka amaphepha okwehliswa isithunzi ngu-Eugene, wagcina ngokwehlela ngezansi waxolisa lo mculi.
Kuwo lo mngcwabo u-Eugene kuthiwa wathi isizathu esenza uNgqongqoshe Mthethwa amzonde yingoba utshele umengameli wezwe ukuthi ungqongqoshe uxhaphaza imali yabakhokhi bentela benoTony Kgoroge  owayengumholi weCCFSA ngalelo sikhathi.
*ake silinde comment kaMasechaba.
Kumnadi futhi kuhamba kahle emshadweni wabo
ABASHADIKAZI abancane abaduma ohlelweni Isencane Lengane, olukhuza ibuya kuMoja Love (DStv 157) , bathi ingane ayikakabi sezinhlelweni zabo yize beqeda iminyaka emithathu bashada.USiyacela Dlamuka noThando MaThabethe, asebeneminyaka engu-19, bazakhela udumo ngohlelo lwethelevishini Isencane Lengane, lapho beveza khona impilo yabo yokuthembisana umshado, kwaze kwba bayashada yize babesebancane.Isizini yesibili yohlelo lwabo izoqala ukubonakala ngoJuni kanti sebeqalile ukuqopha.Ekhuluma nephephandaba uSiyacela owayeneminyaka engu-16 ngesizini yokuqala, uthi imnandi impilo yasemshadweni futhi bayajabula ukuthi uhlelo lwabo seluyabuya kumabonakude.“Imnandi impela impilo yasemshadweni.
Ngeledlule besiqeda iminyaka emithathu sashada futhi sisahleli kahle.
Abantu bazozibonela konke okuqhubekayo uma seluqala ukukhonjiswa uhlelo lwethu,” kusho uSiyacela.Kuke kwaba nemibiko yokuthi imbangela yokuyeka kukaSiyacela isikole kwakungukuthi wayezela esikoleni ngoba ethi akalali ebusuku ebhizi nezinto ezenziwa ngabantu abashadile.
Ebuzwa ngokushiya kwakhe isikole emuva kokushada uthe akazisoli ngesinqumo sakhe njengoba eseqalile ukufundela umsebenzi wezandla.
Ngesikhathi bethintwa bebehleli ndawonye nomkakhe, nokuyilapho edlulisele kuyena ucingo uma ebuzwa ngaye.
UThando owenza ibanga leshumi kulo nyaka, uthe alikho elibi emshadweni kanti nasesikoleni usaqhuba kahle.“Ngifuna ukwenza izifundo zosonhlalakahle uma ngiphothula u-matric wami ngoba vele ngiyabathanda abantu nokubasiza,” usho kanje uThando.Uthe ukuthola umntwana akukho ezinhlelweni zabo okwamanje kwazise usazimisele ngokuqeda izifundo zakhe kuqala ngaphambi kokuba baqale umndeni.Uveze nokuthi leli gxathu alithatha lokushada uSiyacela, lamsiza kokunye njengoba nasesikoleni esezifundise ukuthi angabinabo abangani kodwa abenabantu azwana nabo nje.
Uhlelo lwabo lagxekwa ngabanye ababukeli ngenxa yeminyaka yalaba bashadikazi nangenxa yokwakwenzeka kulona.Laba bashadikazi babopha ifindo likasofasilahlane ngo-Ephreli wango-2019 kanti bobabili babefunda eNdlovana High, oLundi.
IGagasi FM nemigubho yeminyaka engu-15
ISITESHI somsakazo esigubha iminyaka engu-15 sasungulwa iGagasi FM, sithi situsa ukwesekwa ngabalaleli baso ngokubagixabeza ngenkece.IGagasi elaqala ukusakaza ngoMashi 13, lipha abalaleli imali ukuze bafukule amabhizinisi abo.Okhulumela isiteshi uKhulekani Shandu, uthe imigubho ike yaphazamiseka ngemuva kokukhothama kweSilo Samabandla Onke.
"Imigubho yethu siyimisile ngenxa yokukhothama kweSilo ngoba sasingeke sikwazi ukuqhubeka nemibhiyozo.
Njengamanje siyaqhubeka nayo kodwa asenzi into enkulu ngoba asikwazi ukwenza imicimbi ngenxa yesimo sezwe.
Kunalokho siphe abalaleli bethu abangu-15 uR1 500, ngamunye futhi kunabazohlomula ngemali yokukhulisa amabhizinisi abo," kusho uKhulekani.UPhinda Magwaza oyiHead of Brand, uthe amabhizinisi amaningi amancane ashayekile ngenxa yomvalelandlini futhi babone kungcono ukuthi bafake isandla ukuze asimame.
"Iqiniso ukuthi amabhizinisi amancane ondla imindeni eminingi emakhaya aselokishini.
Uma ucabanga amabhizinisi anjengezindawo zokucwala izinwele, ama-tuckshop namanye amabhizinisi aselokishini, aqasha abantu abasha abaningi nabazali abondla imindeni yabo," kusho uPhinda.Uthe lo mncintiswano wenzelwe bonke osomabhizinisi baKwaZulu-Natal abafuna uxhaso lwemali ukuze baqhube amabhizinisi abo.UKhulekani uthe amabhizinisi azothola uR15 000 ngalinye futhi bazokhetha amathathu.
Uthe abanikazi bawo noma amakhasimende angabhala achaze ngebhizinisi abona lidinga uxhaso bese ethola ifomu elikwi-website yabo noma emakhasini abo ezinkundleni zokuxhumana.Uthe abaphumelele bazomenyezelwa ohlelweni luka-Alex Mthiyane Indaba.
Uqhube wathi ngeke bagcine ngokuwasiza ngemali kodwa bazophinde bawavakashele basakaze khona ukuze bawamakethe.
Unontandakubukwa ujabulela ukulingisa kuZalo
UKUFANISA nokufezeka kwephupho leminyaka ukujoyina Uzalo unontandakubukwa weTheku, uThah Simelane, njengoba ezoqala ukubonakala maduze.UThah uzodlala indawo yesiqumama, uJasper, kulo mdlalo okhonjiswa ngo-8.30 ebusuku kuSABC 1 phakathi nesonto.
"U-Jasper yisigwili saseGoli.
Ngifika ngizoshubisa ngoba bengingekho ngiseholidini kanti uGC (Khaya Dladla) noThobile (Nocxy Mabika) bazontshontsha imali yami njengoba beshaya impilo eThekwini.
Ngizolanda imali nemoto yami kubo," kusho uThah.Uthe kuyamjabulisa ukuthi ekugcineni uzobonakala kuZalo nokuyinto ayeyifisa kusukela umdlalo uqala.
"Angazi nokuthi ngithini ngendlela engijabule ngayo.
Ngingene ngingasalindele ukuthi kuyoke kwenzeke futhi ngiyafisa ukuthi ababhali bayilule indawo engiyilingisayo, kungabi yinto yesikhashana kuphela.
Okwamanje kuseyinto yesikhashana njengakuShauwn Mkhize (osanda kubonakala kuZalo), bazongibiza uma bengidinga," kuchaza yena.Lo nontandakubukwa, ophinde abe ngumphathi wohlelo emicimbini yobumnandi, useke walingisa emafilimini kasomahlaya, uPastor Mjosty, uLuthando kuMzansi Magic, In My Father's Name nakwamanye.
Ubonakale nasohlelweni oluveza ngempilo kaShauwn, iKwaMaMkhize.
"Lokhu okwenzeka empilweni yami kukhombisa ukuthi yonke into inesikhathi sayo.
Izinto angisaziphoqi manje, ziyazenzakalela nokukhombisa ukukhula.
NakwiDurban Gen ngingase ngibonakale.
Ngibuye ngamandla, abantu basazongibona," kuphetha uThah.Imizamo yokuthola ukuthi uThah uzoqala nini ukubonakala igcine ingaphumelelanga njengoba okhulumela umdlalo, uNomfundo Zondi, engayiphendulanga i-email athunyelelwe yona ngoLwesihlanu.
Uzizwa ebusisekile ngokupikwa wuBlack Coffee
UKUZWAKALA kwenye yezingoma ezisecwecweni elisha likaBlack Coffee, kumenza azizwe ebusisekile umculi odabuka eThekwini, osesebenze nabaculi abaningi bakuleli abanohlonze.UTellaman (29), ogama lakhe langempela nguThelumusa Owen, uthi kumhlaba umxhwele ukuthi sigcine sifezekile isifiso sabo sokusebenzisana.“Siqale ngo-2008 ukuxoxa ngokusebenza ndawonye noBlack Coffee kodwa iphupho lethu selize lafezeka emuva kwesikhathi,” usho kanje.UTellaman ucula engomeni ethi Flava ekwi-albhamu entsha kaBlack Coffee, iSubconsciously.
Uveze ukuthi sonke lesi sikhathi bebengayitholi ingoma ebibagculisa bobabili, okugcine ngokuthi amthumele izinsimbi azithandile ekuqaleni konyaka odlule.Eqhuba uthe umatasa e-studio nokuqopha izingoma ezizozwakala kwi-albhamu yakhe yesibili, abheke ukuyikhipha kulo nyaka.“Ihlukile yona kunale yokuqala.
Kule, ngikhuluma ngezimo zempilo engidlule kuzona kanjalo nezabantu engisondelene nabo,” kusho uTellaman.Ephawula ngesimo seCovid-9, uthe yonke into inobuhle nobubi bayo.
“Nakusona lesi simo kubi ukuthi kukhona abangazange besakwazi ukuqhubeka nezinhlelo zabo eziningi, njengokwakha imizi nokunye ngenxa yokushoda kwemali kodwa ngicabanga ukuthi kukhona nokuhle okuphume kusona,” kusho yena.Uthe okuhle kube wukuthi umuntu ngamunye uthole ithuba lokuzihlolisisa ukuthi empeleni yikuphi okumele azithuthukise kukona noma akwenze kangcono njengenqubekela phambili.Lo mculi useke wasebenzisana ezingomeni nabaculi uNasty C, Shekhinah, DJ Speedsta, Aewon Wolf,  Gemini Major noShane Eagle.
Uthembisa lukhulu kwiThe River
INKAKHA yomlingisi uSeputla Sebogodi, iveze ukuthi indawo yayo kwisizini yesine yomdlalo iThe River ezoqala ngoMsombuluko, izoletha into abantu abangayilindele.USeputla ulingisa indawo kaMohumi Ditshwene, ongubaba kaTumi, obuye ngoba ezoziphindiselela kuLindiwe Dikana (Sindi Dlathu).
Uqale ukubonakala kulo mdlalo ngonyaka odlule, nalapho avela khona amasonto amabili wanyamalala.Kulo nyaka uphinde wavela, lapho Isolezwe lihabule ukuthi usebuye unomphela kulo mdlalo ngeke esanyamalala.Ekhuluma neSolezwe uSeputla, uthe indawo yakhe usuku nosuku izoshiya ababukeli bomdlalo bebambe ongezansi.“Lona ngomunye wemidlalo engadumazi nakancane, ukuba yingxenye yawo nje kusho lukhulu kimi.
Indawo kaMohumi izokhula kule sizini yesine ezoqala, futhi uzoqhubeka nokuba yisitha sikaLindiwe, ngoba kuningi afuna ukuziphindiselela ngakho kuye.
Ngiyabathembisa ababukeli ukuthi abaqhubeke nokubuka mdlalo ngoba kusazoshuba,“ kusho eSeputla.Uveze ukuthi nokuba seduzane nendodana yakhe uThapelo (Khabzela) nayo elingisa kulo mdlalo, kumenze wathokoza emoyeni.“Yize ngangingathandi angene kulo mkhakha wokulingisa ngenxa yezingqinamba engizaziyo, kodwa ukumbona enza kahle kangaka kuyangijabulisa.
Ngangifuna abe emkhakheni wamabhange abale izimali, ngoba wayenza kahle kuMaths nakuPhysics esikoleni.
Siyathemba ukuthi abantu bazoqhubeka nokuthakasela umsebenzi wethu sesindawonye,“ kuchaza yena.Isolezwe lihabule ukuthi kule sizini ziyanda izitha zikaLindiwe kunakuqala futhi uzojikelwa nangumyeni wakhe uZweli (Hlomla Dandala).Umthombo uphinde waveza nokuthi uTumi (Larona Moagi), uyashiya kulo mdlalo kanti kuzoba nomshado lapho kuzoba nesidumo, bese kufa othile.
UDJ Sgqemeza ukweleta uhulumeni imali
APHELILE amahlathi okucasha kumsakazi woKhozi FM uSipho "DJ Sgqemeza" Mbatha obese kuphele isikhathi efunwa yisikhonzi senkantolo ngenxa yokukweleta kwakhe uMnyango wezobuCiko namaSiko KwaZulu-Natal imali elinganiselwa ku-R400 000.USgqemeza, owethula uhlelo lwasekuseni phakathi nesonto kulesi siteshi, utholwe yisikhonzi emsebenzini ngoLwesine ekuseni wanikwa amasamanisi ukuba awasayine.Inhloko yalo mnyango uNtokozo Chonco, ithe udaba lusukela ku-2017 lapho kwenzeka khona iphutha uSgqemeza wakhokhelwa imali engaphezu kwaleyo umnyango owawuzomnika yona.
Kuthiwa wakhokhelwa uR4 million esikhundleni sikaR400 000, okwakuxhaswe ngawo umcimbi wakhe iCity to City Motivation Tour.
"Kwenzeka iphutha isisebenzi esiseyithwasa sakhokha imali engaphezu kwaleyo okwakumele ayithole.
Ngangingakafiki nami emnyangweni ngoba ngaqala ngoNovemba 2017.
Lingakapheli nesonto watshelwa ukuthi imali ingaphezu kwaleyo okumele ayithole wathi naye uyayibona," kusho uChonco.Uthe wayibuyisa ingxenye yayo kwabe sekusayinwa isivumelwano sokuthi esele uzoyikhokha kanjani.Kuvela ukuthi wakhokha uR3 million, kwasala uR600 000 awukhokha kancane isikweletu sama kuR421 000.
"NgoMashi 2020 sibe sesithatha isinqumo sokuthi ngoba akasayikhokhi imali esele futhi asisamtholi, sathi asimthumelele amasamanisi ekhaya kodwa nakhona singamtholi ngoba sengathi washintsha indawo yokuhlala.
Sigcine sesithi akukho okunye esingakwenza sizombheka emsebenzini.
Utholakele namhlanje (ngoLwesine) wasayina into yakhona.
Imali esikhuluma ngayo lapha ilinganiselwa kuR400 000.
"UChonco uthe iphutha laba ngasemnyangweni ngokuthi isisebenzi sabo sifake "o-zero abangaphezulu".
"Amaphutha anjengalawa akuwona ajwayelekile kodwa akuyona into ongeke uyilindele ukuthi ingenzeka.
Nakweminye iminyango kuyenzeka.
Isisebenzi esenza lelo phutha sesaqondiswa ubugwegwe ngokomnyango sathola incwadi yesexwayiso ngoba kwakungokokuqala.
"Kuthiwa ngesikhathi isikhonzi senkantolo nommeli womnyango bezama ukusayinisa uSgqemeza amasamanisi, onogada bazamile ukubavimba kodwa kwaze kwangenela abaphathi wagcina ewasayinile.Ethintwa uSgqemeza uphikile ukuthi uthole amasamanisi.Uphike nokuthi wakhokhelwa imali engu-R4 million kunoR400 000.Uchithe nokuthi ukweleta lo mnyango uR421 000.Kuthiwa uzovela enkantolo maduze.
Indida ngeGrammy no-Anatii
UHALALISELWE ngabantu abahlukene umrepha u-Anatii emuva kokuthi ingoma kaBeyonce, angomunye wababhali bayo, ihlomule ngendondo yamaGrammy ngeSonto ebusuku.Le ngoma iBrown Skin Girl uBeyonce acula kuyo noSAINt JHN, Blue Ivy Carter noWizkid ithole indondo yeBest Music Video.Ngokwe-website yamaGrammy, lo mklomelo utholwa umculi, umqondisi we-video nomdidiyeli we-video okuyinto equbule indida kwabaningi njengoba bekholwa ukuthi naye kumele ngabe uwutholile umklomelo kodwa ngokwamaGrammy yena akatholi indondo.Yize kunjalo kodwa osaziwayo nabanye babantu bakuleli bahalalisele u-Anatii ngokuhlomula kwengoma angomunye wababhali bayo.
Phakathi kwabamhalalisele kubalwa iqembu lo DJ abangamawele iMajor League DJz, umrepha uCassper Nyovest nabanye.IBrown Skin Girl etholakala kwi-albhamu eyaqoshwa nguBeyonce iThe Lion King: The Gift, yake yahlomula ngomklomelo weThe Ashford & Simpson Songwriter’s Award kumaSoul Train Music Awards ayese-United States of America ngo-2019.U-Anatii ophinde abe ngumdidiyeli ugqame kakhulu ngokusebenza no-AKA bekhipha ngokuhlanganyela i-albhamu ethi Be Careful What You Wish For futhi wenze nezingoma okubalwa kuzo iThe Saga neJump ayishaya noCassper Nyovest noNasty C.AmaGrammy, obekungaka-63 kulo nyaka, abephethwe ngusomahlaya wakuleli uTrevor Noah.
ISundowns ingene igijima kuma-quarterfinal eCaf Champions League
IMAMELODI Sundowns izifake kuma-quarter-final eCAF Champions League iqhubeka nomgqigqo wayo wokungehlulwa ngoLwesibili ebusuku eLoftus Versfeld.Igoli lika Lebogang Maboe esiwombeni sokuqala yilona elinikeze iSundowns amaphuzu amathathu, yehlula izimbangi zaseDR Congo, iTP Mazembe.
AmaBrazilians aseqhube imidlalo ewu-25 engayazi induku kuyona yonke imiqhudelwano.Ngalo mphumela leli qembu lasePitoli liqhwakele kuGroup B ngamaphuzu awu-12 emidlalweni emine.Indlela okumi ngayo kuleli qoqo sekusobala ukuthi iMazembe, I-Al Halal yaseSudan neCR Belouizdad yase-Algeria balwela indawo yesibili.I-Al Hilal neBelouizdad banamaphuzu amathathu ngamunye kuthi iMazembe ibe semsileni ngamaphuzu amabili.Ngakolunye uhlangothi kuGroup C, iKaizer Chiefs ihlulekile wukubuya namaphuzu agcwele kwiPetro de Luanda e-Angola.Umdlalo uphele zibambene ngo 0-0.IChiefs edonsa kanzima kule sizini, ibize emdlalweni ibheke amaphuzu agcwele ukuze ikwazi ukuba sethubeni lokuqeda endaweni yesibili kuleli qoqo.
Yashaya leli qembu ngo 2-0 kuleli emasontweni edlule.UGroup C uholwa iWydad Casablanca yaseMorocco enamaphuzu awu-10.Endaweni yesibili kuhleli iHoroya yaseGuinea enamaphuzu amahlanu alinganayo naweChiefs, bese kuvale iPetro de Luanda enephuzu elilodwa.Amaqembu aqeda eqhwakele emaqoqweni nalawo azothola indawo yesibili angena kuma-quartefinal.Umqeqeshi weChiefs, uGavin Hunt, uzwakala njengomuntu ongakalilahli ithemba lokudlulela phambili.
"Kuzodingeka sinqobe bese sidlala ngokulingana.
Lokhu kungasiweza.
Sizodlala neWydad bese siya ekuhambeni kwiHoroya okuzoba umdlalo ongelula.
Sibe nomphumela owodwa omubi (bebhaxatshulwa yiWydad ngo 4-0).
Ngicabanga uma ubheka imiphumela yethu senze kangcono," kusho uHunt.
UMnyango unikele ngezinsiza zokuziqeqesha kumabhokisa
UNGQONGQOSHE wezeMidlalo nobuCiko KwaZulu-Natal, uHlengiwe Mavimbela, ubalule ukubaluleka kwesithunzi samabhokisa  eyodlulisela izinsiza zokujima emajimini ahlukene ngempelasonto.UMavimbela ubekhuluma KwaNongoma ngesikhathi eyodlulisela izimpahla zokuziqeqesha zesibhakela kubaqeqeshi besibhakela abaphuma emajimini angu-10 kwangu-15 akulesi sifundazwe ngoMgqibelo.
Lo mcimbi obukade useNongoma Inn, ubuhanjelwe nayizingwevu zesibhakela u-Elijah "Tap Tap" Makhathini noThulani "Sugarboy" Malinga owaba ngowokuqala eMzansi ukuwina ibhande le-World Boxing Council (WBC).UMavimbela uqoke ukuwenzela KwaNongoma lo mcimbi ngenhloso yokuhlonipha uphromotha ongasekho uThulani Magudulela weLudonga Boxing Promotions, wakhona eHlalankosi obezinikele ethuthukisa ezamankomane kule ndawo.UMagudulela ushone kulo nyaka ngemuva kokugula isikhashana.Phakathi kwezinsiza uMnyango onikele ngazo kukhona ama-puching bag, amagilavu, ama-pads, gumshield nokunye.
"Silapha ukuzobuyisa isithunzi nokuzethemba kubashayisibhakela bakithi, ophromotha nabaqeqeshi.
UNdunankulu (uSihle Zikalala) usinikeze umsebenzi ngokuthi nakuba lona kuwumnyango wezeMidlalo nezokuNgcebeleka kodwa kubonakala sengathi ezemidlalo zigxile ohlobeni oluthize lwezemidlalo, zishiye ngaphandle olunye.
Ubeke eqhulwini isibhakela ne-karate.
Wengeza ngekhilikithi nombhoxo.
Kodwa esho lokho engasho ukuthi lena ekhona esiyibonayo sisenza kahle kuyona kufanele ifadabale kodwa ayidlondlobale," kusho uMavimbela.
"Ezamankomane zingomunye wemidlalo othi uma ngabe wenziwe kahle abantu bakhona bekwazi ukuphila impilo ngisho sebeyekile ukungena eringini.
Yingakho sithi ngeke sikwazi ukuba nobuhlakani obungaphezu kwesingabuthola kubaba uTap Tap nakubaba uMalinga abebekade beseringini.
Sithe uma sizulazula sazibona izinselelo ukuthi ziningi.
Sibonile ukuthi azikho izakhiwo okufanele bazisebenzise uma beziqeqesha.
Ngaphezu kwalokho, azikho nezinto okufanele bajime ngazo.
Abanye basebenzisa amasaka afakwe inhlabathi kube yi-punching bag.
Uyabona ukuthi bungakanani ubuhlungu ibhokisa elibhekana nabo ngoba umqeqeshi eqonde ukukhipha uhlobo lomshayisibhakela esilulindele.
Sibonile ukuthi njengoMnyango wezeMidlalo nokuNgcebeleka kubalulekile ukuthi singenelele.
"UNgqongqoshe uphinde waphakamisa ukuthi, ngesikhathi kusalindwe ukwakhiwa kwezakhiwo zokuziqeqesha, amabhokisa awazisebenzise izakhiwo zomasipala ezinjengamahholo omphakathi.
"Ezinye izinselelo esizibonile wukuthi bakhona abanentshisekelo (yesibhakela) kodwa izindawo zokuziqeqesha asinazo ngempela.
Ayikho into ebuhlungu njengokweswela indawo yokujima ngoba iyona eshoyo ukuthi uzophuma ubengumuntu onjani.
Indawo yokujima ilekelela ekutheni uthole nabaxhasi.
Uma ungenayo indawo yokujima esezingeni kwenza ubukeleke phansi," kusho uMavimbela.Omunye wabaqeqeshi abahlomulile, uSimangenduku Magwaza waseMandeni uthe basizakele kakhulu.
"Lezi zinsizwa zizosilekelela kakhulu.
Bheka nje besingasenawo ngisho amagilavu.
Besingasenalutho.
Kodwa manje isimo sizobangcono kakhulu.
Kodwa inkinga esibhekene nayo kakhulu eyendawo yokujima," kusho uMagwaza.
UBavuma uvuma induku kwi-T20 yokuqala
XOLILE MPISANEUKAPUTENI wamaProteas uTemba Bavuma uvuma ukuthi bashaye into ephansi ngesikhathi bebhekene neWest Indies kwi-T20 yokuqala ngoMgqibelo.
AmaProteas aselandela ngemuva kulolu chungechunge lwemidlalo emihlanu ngemuva kokuhlulwa ngamawikhethi ayisishiyagalombili kowokuqala obuseNational Cricket Stadium eGrenada.IWest Indies iwine ithosi yakhetha ukushwiba kuqala.
AmaProteas enze ama-run angu-160, alahlekelwa amawikhethi ayisithupha kuma-over angu-20.Ababhethayo beWest Indies babe sebebukisa ngabashwibi bamaProteas, ibhola beliphahlaza ezinhlangothini zonke, baze bashaya ama-run angu-161 besalahlekelwe amawikhethi amabili kuphela.Umdlalo bawunqobe kalula kusasele amabhola angu-30.
"Badlale kangcono kunathi ngayo yonke indlela.
Asibhethanga kahle, ama-run esiwahlanganisile abenganele.
Thina esibhethayo sihlulekile ukujwayela isimo senkundla ebesidlalela kuyona.
Siqale kahle kodwa sahluleka ukunyusa igiya yize noma besinaso isisekelo esihle," kusho uBavuma.
"Bekungelula nakulaba abashwibayo ngenxa yokuthi iwikhethi ebesidlalela kuyona ibisehlisa isivinini sebhola.
Nakhona sihlulekile ukufunda isimo.
"AmaProteas azozama ukubuyisa izinduku emdlalweni wesibili ozobe usenkundleni efanayo  (ngeSonto) ebusuku ngo-8.
"Asinaso isikhathi esiningi njengoba umdlalo wesibili ulandela eduze.
Sizohlanganisa amakhanda ngokushesha sibheke lapho singenzanga khona kahle, sikhande namasu amasha esizowasebenzisa," kuqhuba uBavuma.
"Ngeke ngisho ukuthi abashwibi basenzele phansi, sonke asidlalanga kahle.
Kuningi impela okudinga ukuthi sikulungise uma sesibhetha noma sesinqaka amabhola enkundleni."
OweMaritzburg uthembisa ukufela enkundleni
UMGADLI weMaritzburg United, uJudas Moseamedi, uveze ukuthi bawafuna ephelele amaphuzu emdlalweni wabo wokuvala isizini yeDStv Premiership naMaZulu FC.Lo mdlalo olindeleke udle ngokukhanga ngenxa yokubanga ubukhaya nokuthi ngubani inkunzi, uzodlalelwa eHarry Gwala Stadium, eMgungundlovu namuhla ngo-3 ntambama.Exoxa neSolezwe ngoMgqibelo ukubeke kwacaca ukuthi bawadinga ephelele amaphuzu kulo mdlalo yize bedlala naMaZulu okuthe phakathi nesonto anqoba umdlalo wawo neSwallows FC, kuwenze azibekela indawo emidlalweni yeCaf Champions League ngokuqeda endaweni yesibili.Leli qembu laseMphithi lidinga iphuzu elilodwa okungenani ukuqinisekisa ukuthi lihlala kwiDStv Premiership, ekubeni ngakolunye uhlangothi uSuthu lungasekho ngaphansi kwengcindezi yokulwela amaphuzu kulo mdlalo, kwazise seluwele ngelibanzi.“Indawo esikuyona kwi-log ayiyinhle, futhi nathi njengabadlali beqembu sikuqonda kahle ukubaluleka kokubuya namaphuzu kulo mdlalo naMaZulu, ikakhulukazi futhi njengoba sizobe sidlalela ekhaya.“Sakwazi ukubabamba emzuliswaneni wokuqala (zabambana ngo-0-0), futhi sikwazile ukubabuka emidlalweni yabo yakamuva sabona lapho benamaphutha khona, ngakho siyakwazi esikulindele kulo mdlalo esiyowudlala nabo.“Emdlalweni walolu hlobo, womkhaya baseKZN, cishe wonke umdlali osuke esesikimini esiqala umdlalo usuke engakudingi ukukhuthazwa ngoba usuke ekwazi kahle okulindelwe kuye.
Ngakho-ke yilokho okungenza ngisho ngokungangabazi ukuthi sizolwela ukubuya nawo ephelele amaphuzu kulo mdlalo,” kusho uMoseamedi.Nakuba uSuthu lungeke lusagudluka endaweni yesibili kwi-log ngemuva kweMamelodi Sundowns ehlezi phezulu nezogcotshwa ngokusemthethweni njengompetha beligi namuhla, akubukeki luzowuthatha kalula lo mdlalo ngenhloso yokulwela ukuvala isizini ngomgqigqo ophezulu.Ezika-Ernst Middendorp njengamanje ezisendaweni ka-13 kwi-log yePremiership ngamaphuzu angu-29, zisembangweni oshisa phansi neStellenbosch FC esendaweni ka-14 ngamaphuzu angu-28 neChippa United esendaweni ka-15 ngamaphuzu awu-26, wokugwema utalatiya lokuyodlala kumaPlay-Off namaqembu amabili eGladAfrica Championship.Phakathi kwala maqembu womathathu elinye lawo lizodlala amaPlay-Off, kwazise iBlack Leopards esendaweni ka-15 kwi-log isivele idliwe yizembe kwiPremiership.
UHunt unqabe ukuphumela obala ngenkinga yeChiefs idliwa
UMQEQESHI weKaizer Chiefs uGavin Hunt ukhethe ukugwinya itshe ngokuphazamisa umgqigqo weqembu lakhe kulandela ukushaywa yiChippa United esezembeni emdlalweni weDStv Premiership ngoLwesithathu ntambama eFNB Stadium.
IChippa inqobe lo mdlalo ngegoli likaBienvenu Eva Nga ngomzuzu ka-84, obekusaphele imizuzwana engenile enkundleni.
IChilli Boys ishaya iChiefs nje leli qembu laseNaturena belisandizela phezulu kulandela ukushaya ompetha beligi abasesicongwnei iMamelodi Sundowns, ebingakayinuki induku kule sizini.
Emdlalweni emihlanu edlule iChiefs inqobe owodwa, yadlala ngokulingana kwemibili, yadliwa kabili.
Ebuzwa ngenkinga yomgqigqo weChiefs ngemuva komdlalo uHunt uphendule kanje: “Nginempendulo elula kodwa angikwazi ukuyisho.
Yimpendulo elula kodwa.
Uma uliqonda ibhola uzokwazi ukuthi ngithini...kodwa nje impendula ilula,” kusho uHunt.
“Kodwa ke balwile.
Besiphethe ibhola ngasebhokisini labo isikhathi esiningi, kumele sifake iphasi yokugcina.
Kumele ibe ngcono iphasi yokugcina...kodwa uma sikhuluma ngomgqigqo, iyodwa impendulo.” UHunt uvumile ukuthi kunenkinga uma iqembu lakhe lizolawula umdlalo ngendlela eliwulawule ngayo kodwa lahluleka ukuvalela ibhola enethini.
Umphumela womdlalo wangoLwesithathu ugudluze iChiefs kunombolo 8 kwi-log wayibeka endaweni yesishiyagalolunye, kodwa isanomdlalo esandleni.
IChiefs izobhekana neBloemfontein Celtic emdlalweni olandelayo ngoMgqibelo ngo-3 ntambama.
UNcikazi uchazekile  ngokwenziwe yi-Arrows
XOLILE MPISANEUBONGA uyanconcoza umqeqeshi weLamontville Golden Arrows, uMandla Ncikazi, njengoba leli qembu liqophe umlando liqeda endaweni yesine kwiDStv Premiership ka-2020/21 esongwe ngoMgqibelo.Abafana Bes’thende badlale ngokulingana ngo-0-0 neStellenbosch FC eSugar Ray Xulu Stadium, baqeda isizini namaphuzu awu-47.
Ngesizini edlule baphelela endaweni yesi-12 namaphuzu awu-34.“Umdlalo wokugcina neStellenbosch ubunzima kakhulu.
Izitayela zethu zokudlala bezishayisana.
Thina besilibamba ibhola futhi sizama ukushaya amagoli kodwa bekusobala ukuthi bona bebezele iphuzu.
Bebezihlalele emuva bese bezama ukusizuma ngejubane, uma bethola ibhola,” kusho uNcikazi.“Bekulukhuni ukudiliza udonga abalwakhe emuva.
Sizamile ukubahlasela ezinhlangothini, sazama nokudlala ibhola eliphezulu kodwa kwanhlanga zimuka nomoya.
Ngingasho kodwa ukuthi sidlale kahle yize noma sigcine sihlulekile ukuthola igoli.
Ngiyaziqhenya ngabadlali nangendlela abazinikele ngayo.
Besinabadlali abawu-13 kuphela abebekulungele ukudlala, abanye sibafake belimele.
Ngingabala uMakhubela (Ntsako), uSibisi (Nkosinathi), uMtshali (Lindokuhle) noMathiane (Matome).“Uma unabadlali abenza konke okusemandleni ukuthi bangene enkundleni noma bengeluleme kahle, kukhombisa ukuthi iqembu linekusasa elihle.
Ngiyaziqhenya kakhulu ngala badlali.
Ngifisa ukuthi leli qembu liqhubeke lidlondlobale.”Abafana Bes’thende bebedinga ukuthi bawunqobe umdlalo wokugcina ukuze bazibeke ethubeni elihle lokuqeda endaweni yesithathu, obekuzoholela ekutheni babeyingxenye yomqhudelwano weCaf Confederation Cup.Ukudlala kwabo ngokulingana kwenze bahluleka ukudlula i-Orlando Pirates, egcine inamaphuzu awu-50.
Noma kunjalo uNcikazi uyaziqhenya ngokuthi bakwazile ukwephula irekhodi leqembu abalenza ngesizini ka-2008/09, beqeda endaweni yesihlanu namaphuzu awu-46, izintambo zisaphethwe nguManqoba Mngqithi.Okunye okumhlaba umxhwele uNcikazi ukubona abadlali bakhe bephakanyiswa ohlwini lwabadlali abebesethubeni lokuwina izindondo kumaPSL Awards, nokubona abanye bebizelwa emaqenjini esizwe.“Kuyangithokozisa ukuthi uSifiso (Mlungwana) usethubeni lokungena eqenjini lama-Olympics.
Ngiyajabula ukuthi uSibisi (Nkosinathi) ubiziwe eqenjini lesizwe iBafana Bafana.
Maningi amarekhodi esiwaphulile kule sizini.
Kuningi kakhulu okuhle esikwenzile.“Sidumele ngokuthi siphucwe iqatha emlonyeni sekusele kancane siyodlala e-Afrika kodwa ngisaziqhenya.
Ukuba kwakukhona owangibhulela kusaqala isizini, wangitshela ukuthi sizoqeda endaweni yesine ngangizojabula kabi.
Angifuni ukungeneliseki ngesikwenzile njengoba isiphelile isizini.“Ngiyaziqhenya futhi ngozakwethu ebesisebenzisana nabo ukuthi sithuthukise leli qembu.
Ngiyambonga nosihlalo (Mato Madlala) ngokungipha ithuba lokuqeqesha iqembu.
Ngiyethemba ukuthi sikwazile ukumjabulisa,” kusonga uNcikazi.
Sekuphenduka usiko ukuphuma kumuncu kwezintandokazi kwiMadrid
IQEMBU elikhulu kunawo wonke eSpain iReal Madrid lisaqhubeka nomlando walo wokuphetha kabi ubudlelwano nabadlali abayizintandokazi kubalandeli bayo.
Kuleli sonto zishaqise abaningi izindaba zokushiya kukakaputeni weminyaka kwiLos Blancos, uSergio Ramos, okuvele ukuthi ngeke ayithole inkontileka entsha kuleli qembu.
Izolo uRamos evalelisa eqenjini asehlale kulo iminyaka engu-16, uthe naye kumethusile uma etshelwa ukuthi inkontileka ebibekwe yiMadrid ukuthi ayisayine, ibiphelelwa yisikhathi.
“Into yokuqala engifisa ukuyisho ukuthi bengingafuni ukushiya.
Bengisafuna ukuhlala kwiMadrid.
Besinezingxoxo zokuthi kwelulwe inkontileka yami kodwa zaphazamiseka ngenxa yeCovid-19.
Bezilokhu zishintsha izinto ebesivumelana ngazo kodwa abakaze bangitshele ukuthi ngizophelelwa yisikhathi sokusayina inkontileka entsha,” kuchaza uRamos.URamos (35), uthe iMadrid imnikeze inkontileka yonyaka owodwa ehambisana nokuncishiselwa umholo.
Uthe ubenganankinga nokuncipha komholo kodwa ubefisa kube yinkontileka yeminyaka emibili ukuze ezokhululeka benomndeni wakhe.
Iphephandaba laseMadrid, iMarca libika ukuthi leli qembu lihoxise inkontileka uRamos esevumile ukuyisayina.
URamos unqobe izindebe eziwu-22 eminyakeni ayidlalele iMadrid.
Kulezo zindebe kubalwa ama-UEFA Champions League amane, izicoco zeLa Liga ezinhlanu, amaClub World Cup amane kanye nezinkomishi ezimbili zeCopa Del Rey.
Ushiya leli qembu nje, seliqala ukuzakhela umlando ngokuphetha kabi ubudlelwano balo nabadlali abayizintandokazi kubalandeli beqembu.
Ngo-2018 kushiye cishe umdlali omkhulu kunabo bonke emlandweni waleli qembu, uChristiano Ronaldo, okwathusa abaningi ukuhamba kwakhe kwazise uhambe esayidabula inethi.
URonaldo uhambe kwiMadrid eshaye amagoli awu-451 emdlalweni ewu-438.
Ufike kwiSeria A washaya amagoli awu-21 kwisizini yakhe yokuqala kanti nakule sizini ephelelile ushaye into ecokeme elibasela izikhawu eziwu-29 ibhola enethini.
IMadrid ibiwadinga amagoli akhe kule sizini kwazise isishwebe kancane isicoco seligi kanti nakwiChampions League, kwacacela ngisho ingane incane ukuthi leli qembu ebeliphekwa wuZinadine Zidane, lishoda ngamagoli phambili.
Sisakhuluma ngamagoli, omunye umdlali olaxazwe yiMadrid kule sizini nguGareth Bale (31), ovutha engabaselwe emdlalweni yeEuro eqhubekayo njengamanje.
Lo mdlali ube nobudlelwano obubi noZidane owamfaka ohlwini lwabadlali afisa ukubadayisa, ukuze athole imali yokuthenga abadlali abasha.IMadrid yavimba isifiso sikaBale sokuyodlala eqenjini laseChina iJiangsu Suning ngo-2019, yajike yambolekisa kwiTottenham Hotspur kule sizini ephelile kulandela isikhathi ekhuhla ibhentshi.
Ngasemaphethelweni e-English Premier League, uBale ubengomunye wabadlali abayingozi phambi kwepali, okuyifomu aqhubeke phezu kwayo kwi-Euro.
Umqeqeshi okhuza ibuya kwiReal Madrid uCarlo Ancelotti, usheshe waphumela obala wathi uzomdinga uBale ngesizini ezayo, usezinhlelweni zakhe.
Ngenxa yobudlelwano obungebuhle phakathi kwabaphathi beqembu noBale akukacaci ukuthi lo mdlali uzimisele ngani ngesizini entsha.
Omunye umdlali ohambe kamuncu kuleli qembu nguMesut Ozil.
Lo mdlali kwethusa abaningi ukuvela kwezindaba zokuthi usejoyina i-Arsenal.
U-Ozil wajoyina Ezimhlophe ngo-2010 esuka kwiWerder Bremen.
Ngesikhathi eshiya ngo-2013, uRonaldo wazwakalisa ukungenami ngokudayiswa kwakhe: “Ungenze ngaba wumdlali ongcono.
Uma udlala nabadlali abaseqopheleni eliphezulu nawe liyakhuphuka izinga lakhoU-Ozil uhambe kwi-Madrid enama-assist awu-61 kuyo yonke imidlalo ayidlalile kumasizini amathathu nokumenze wahamba esebizwa ngenkosi yama-assist.
IMadrid ibukhombisile ubunya nakonozinti.
Icishe ibe ngcono indlela okwahamba ngayo owayengukapteni u-Iker Cassilas kwazise wayesenamaphutha epalini futhi emmise kabi uDiego Lopes ngaphambi kokuthi leli qembu lisayinise uKeylor Navas.
UNavas washaya ingcwenga eminyakeni ayichithe kwiMadrid edla izicoco ezintathu ze-Eufa Champions League nesicoco esidowa seLa Liga kodwa naye washaywa ngesithende kalula sekufike unozinti omusha.
UNavas usedlalela iPSG eFrance.
Ekhuluma ngoMashi ngokudayiswa kwakhe wathi: “kunezinto ezenzeka engingazi zadalwa yini kodwa zenzeka.
Ngiyaye ngizame ukucabanga ngokuhle kuphela.
Ngikhumbula okuhle kuphela ngesikhathi sami noZidane, owayengilwela isikhathi esiningi futhi ngiyambonga ngokungethemba.
"IDiski Yomhlaba
Umqeqeshi weBucs usevivela eyamaqoqo yeCaf
SITHEMBISO MKHIZEUKUBUYA kwabadlali ekulimaleni kususe ingcindezi kumqeqeshi we-Orlando Pirates, uJosef Zinnbauer obhekene nomthwalo wokwenza kahle emiqhudelwaneni emithathu.EZimnyama ezibhaxabule iChippa United ngo-3-0 koweligi ngempelasonto eNelson Mandela Bay Stadium, eGqeberha, ngoLwesithathu, zizodlala owukuqala wamaqoqo eCaf Confederation Cup ne-ES Setif yase-Algeria ngo-9 ebusuku, e-Ohene Djan Sports Stadium, eGhana.KuGroup A, kukhona ne-Al-Ahly Benghazi yaseLibya ne-Enyimba yaseNigeria.NgoLwesithathu kuMashi 17, zizokwamukela i-Enyimba, e-Orlando Stadium.
Ngemuva kwalo mdlalo, zizobhekana neKaizer Chiefs koweDStv Premiership.Leli qembu libuye lazibekisela indawo kuma-quarterfinal eNedbank Cup.Ebuzwa uZinnbauer ukuthi kakumethusi yini ukudlala emiqhudelwaneni emithathu, uthe: "Kuzoba nzima kodwa okungijabulisayo wukubuya kwabadlali ekulimaleni.
Emasontweni edlule, bekungiphathisa ngekhanda ukushoda kwesikwati sami.
Benza kahle kakhulu oTshegofatso Mabasa, Gabadinho Mhango, Sam (Bongani) nabanye.
Nokho kumele sibanike isikhathi.
Kuhlale kuyinto ethokozisayo ukubona abadlali bebanga ijezi.
Ukuphelela kwesikwati sami kungenza ngikwazi ukulungiselela kahle yomithathu le miqhudelwano.
Ukudlala kule miqhudelwano kuzogqugquzela nabadlali bami.”Lo mqeqeshi ukubeke kwacaca ukuthi ukudlala kahle noma kabi kwezimbangi zakhe, iSundowns neChiefs kwiCaf Champions League akumfaki ngcindezi.
"Angibheki amanye amaqembu ukuthi adlala kanjani, okubalulekile kimina yiqembu lami.
Kuyajabulisa ukubona iqembu lakuleli linqoba emidlalweni yase-Afrika.
Ukwenza kahle e-Afrika, kwenza izwe lizethembe.
Abadlali bathole amava azosiza nakwiligi yakuleli,” kusho uZinnbauer.Emdlalweni wangempelasonto, eZimnyama bezinqoba okwesithathu kulandelana.
Zinyukele endaweni yesibili  kwi-log ngamaphuzu awu-35, emuva kwemidlalo ewu-20.
Sezisele ngephuzu elilodwa kwiSundowns enemidlalo ewu-16.Mayelana nomdlalo weChippa, uZinnbauer uncome iqembu lakhe ngokudlala kahle.
"Kuyangijabulisa ukunqoba okwesithathu kulandelana nokuthola amaphuzu aphelele.
Udonga lwami lwasemuva lwenze kahle kakhulu.
UMakaringe (Fortune) noHotto (Deon) baphinde babhakuzisa inethi.
Kungijabulisile nokuthola kukaBen Motshwari igoli.
"Ngiyambongela ngokubizwa kwiBafana Bafana, kumfanele ukudlala eqenjini lesizwe.
Kula masonto edlule udlale kahle kakhulu.
Kuyajabulisa ukushaya kwakhe igoli  kungakapheli sikhathi esingakanani ebizwe kwelesizwe.”UDan " Dance" Malesela ocija amaChilli Boys, uthe: "Uma sizoqhubeka namaphutha anjena, impilo yethu izoba nzima.
Ukuba siye ekhefini sibambene ngeqanda nePirates bewungeke umdlalo uphele ngalo mphumela.
Kuningi okungahambanga kahle kulo mdlalo, kunabadlali abebecashile, bengawenzi umsebenzi wabo."
UMngqithi uphume nesifundo i-Al Ahly ibawashisa ijezi
UKUKHISHWA kwiCAF Champions League kumshiye nesifundo esibuhlungu umqeqeshi weMamelodi Sundowns, uManqoba Mngqithi, okungenzeka ashintshe indlela abawuhlelela ngayo lo mqhudelwano ngesizini ezayo.ISundowns idlale ngokulingana ngo-1-1 ne-Al Ahly yase-Egypt emlenzeni wesibili kuma-quarterfinal ePitoli ngoMgqibelo ntambama.
Nokho ihlulwe ngo-3-1 uma sekuhlanganiswa imiphumela yemilenze yomibili.
Kowokuqala e-Egypt, AmaBrazilians aguqiswe ngezikaPitso Mosimane ngo-2-0.
Sekungokwesithathu iminyaka ilandelana iSundowns iphuma kuma-quarterfinal eChampions League.UMngqithi uthe isifundo abaphume naso ngesokuthi ukudlala ekuhambeni kuqala, okutholakala ngokuqeda phezulu eqoqweni, akusebenzi.
I-Sundowns ihlala ilwela ukuqeda eqhulwini ukuze izogwema ezinye izinkunzi kuma-quarterfinal kwazise awaqhathwa wodwa amaqembu aqede phezulu emaqoqweni.
"Mhlawumbe ukuqeda endaweni yesibili yikhona okulungile ngoba uma udlala owomlenze wokuqala ekhaya, kuba nzima ekuhambeni.
Uma ukhumbula sidlala ne-Ahly sayihlula emdlalweni wokuqala lapha, sashaya amagoli ayisihlanu.
Kodwa sesidlala ngakubo sathwala kanzima ukubehlula.
Kule midlalo elandelanayo kubukeka sengathi unethuba lokudlulela phambili uma uqala ekhaya.
Uma ubheka siqede phezulu eqoqweni kodwa siphumile," kusho uMngqithi"Mhlawumbe kuthumela umyalezo wokuthi le mpi yokuqeda phezulu eqoqweni ukuze uzodlala ekuhambeni kuqala, ayinazithelo.
Mhlawumbe kufanele ulwele ukudlala ekhaya kuqala lapho kungekho zinto eziningi okufanele uzibheke ezingenzeka.
Ulwela ukuwina umdlalo ophambi kwakho.
Kolandelayo usulwela ukungaphunyukwa onakho.
ISimba ishaye amagoli amathathu, izamile.
Kodwa ngebhadi ngoba iChiefs yenza kahle ekhaya, iphumelele ukudlulela phambili.
Yinto okufanele siyifunde ngoba silokhu sibhekane nenkinga efanayo," kusho yena.Ukuwashiswa ijezi kuma-quarterfinal kweSundowns kusho ukuthi isiyoze ibuyele kwiChampions League ngesizini ezayo kwazise akubukeki kukhona iqembu elizoyiphazamisa ekutheni iwine iligi yeDStv Premiership.Mayelana nendlela abaphume ngayo, uMngqithi uthe: "Besazi ukuthi ngeke kube lula.
Kodwa sizenzele thina ubunzima ngokungenelwa yigoli kade kuyikhona.
Sizame kanzima ukubacindezela kodwa bebehlezi emuva.
Angibasoli abadlali, ngicabanga ukuthi bakwenze konke okusemandleni kodwa osukwini sihlulekile ukuthola imiphumela ebesiyifuna.
Injalo iChampions League, ungenza konke kodwa kwesinye isikhathi kube nzima ukugqobhoza iqembu elihlezi emuva."
UMngqithi ufuna bazibhalele owabo umlando kowe-Al Ahly
SITHEMBISO MKHIZEITHIMBA labaqeqeshi leMamelodi Sundowns lizimisele ngokuqopha owalo umlando uma selibhekene ne-Al Ahly kowomlenze wesibili wama-quarterfinal eCaf Champions League kusasa eLucas Moripe Stadium ngo-3 ntambama.Lokhu kuvezwe oliholayo, uManqoba Mngqithi, kwabezindaba izolo ekuseni.
UMngqithi uthe abafuni ukubambelela ekutheni iSundowns yabhudluza i-Al Ahly ngo-5-0 ePitoli kumasizini adlule.
Uthe konke lokho sekuwumlando.
Ngaleso sikhathi uMngqithi wayeyiphini likaPitso Mosimane kumaBrazilians.
Manje uMosimane usewumqeqeshi we-Al Ahly.
AmaBrazillians abhekene nomqansa wokwehlula amaRed Devils ase-Egypt ngo-3-0 ukuze ezodlulela kowandulela owamanqamu kulo mqhudelwano.
Ngempelasonto edlule emlenzeni wokuqala, eCairo, ashaywa ngo-2-0.
"Umlando wokushaya i-Al Ahly ngamagoli amahlanu ngeke usisize ngalutho.
Kuningi osekwashintsha kuwona womabili amaqembu, kusukela kubadlali kuya kubaqeqeshi.
I-Sundowns inabadlali nethimba labaqeqeshi abasezingeni eliphezulu, abafuna ukuzakhela owabo umlando.
“Sigqugquzelwa yimpumelelo esiyithole sindawonye, efana nesibalo samagoli esiwashaye kwiChampions League nemidlalo esiyinqobile.
Siyiqembu elinentshisekelo yokunqoba, elinikana ibhola ngobuchule, elikwazi ukuhlasela nelingongcweti ekuphazamiseni izinhlelo zezitha zokuhlasela.
Ubufakazi balokhu yisibalo esincane samagoli asingenele.
Sihlale sikhonya enkundleni.
Umdlalo weCape Town City kuphela esahluleka ukwenza lokhu kuwo.
"Nginesiqiniseko sokuthi iSundowns kuphela engakwazi ukubuya, ishaye i-Al Ahly, sesike sakwenza lokho.
Ngeke kuthi ngoba nakhu sesidlala ne-Al Ahly siqale singabaze ikhono labadlali nempumelelo yethu.
Yebo, kuzoba nzima kodwa maningi amathuba okunqoba,“ kusho uMngqithi.
Uqhube wathi kumele bagweme amaphutha abaqhatha nenduku emdlalweni odlule.
"Owawubona umlenze wokuqala uzokutshela ukuthi ubani owakha amathuba amaningi phakathi kwiSundowns ne-Al Ahly.
Njengoba ngike ngasho phambilini, sashaywa amaphutha ethu, kwaba yishwa nje ukuthi kasishayanga negoli elilodwa.
Ngabe kukhulunywa okunye ukube ibhola likaMotupa (Aubrey) kalishayanga ipali.
Kukhona amanye amabili esawayeka ngekhanda kuhlanganisa nilekaMosa (Lebusa).
Kunamanye esasibazumile kuwo esawayeka.
"E-Egypt bamangala sihlasela ngaleya ndlela, babezitshela ukuthi sizohlala emuva silinde bona.
Asazi, mhlawumbe kulokhu bazohlala emuva.
Ibhola liyinkinga, singalishaya khona kunjalo igoli.
Nathi uma sizokhipha konke, singaqapheli singazifaka enkingeni.“Izindaba ezizokwehla kamtoti kubalandeli bamaBrazillians ngezokubuya ekulimaleni  kukaThemba " Mshishi" Zwane.
"Ngokombiko wodokotela, isimo sakhe sihle kakhulu.
Sekuphele isikhashana eziqeqesha nathi, nayizolo ejimini (ngoLwesithathu) wenze kahle kakhulu.
Uhlale ekhonya ngaso sonke isikhathi,“ kusho uMngqithi.
UBaloyi ukhala esonozinti eMzansi
ZAKHELE XABAU-BRIAN "Spiderman" Baloyi, owayengunozinti weBafana Bafana, ubona ukuthathwa konozinti bangaphandle kungayixazulula inkinga yepali eqenjini lesizwe.UBaloyi, ongomunye wonozinti abebengaconsi phansi kubalandeli baseMzansi eminyakeni edlule, ubekhuluma ngesikhathi kwethulwa ngokusemthethweni umqhudelwano, iHollywood Bets U/15 Siyakhula Cup eMhlanga, eThekwini, ngeledlule.
Kulo mqhudelwano kuzodlala amaqembu angu-16 aseThekwini ngoJulayi 3-4 ezinkundleni ezingaphandle kwaseMoses Mabhida Stadium, iHollywood Bets ibambisene naMaZulu Community Trust neLa Liga.UBaloyi uthe ukuvimbisa onozinti bangaphandle kwamaqembu eDStv Premiership yikhona okudala inkinga uma sekufanele kuqokwe ozovimbela iBafana.
Le nkinga ikhalise nomqeqeshi, uMolefi Ntseki, esaqeqesha iBafana, wagcina encenga uCyril Chibwe waseZambia ogcine eqoke iChipolopolo.
Okwamanje kwiBafana kuvimba uRonwen Williams weSuperSport United.
"Lena yinkinga esesibe nayo iminyaka eminingi.
Kodwa njengenjwayelo, eMzansi silinda inkinga ikhule.
Inkinga ebesihlala sinayo bekuhlala kungeyabagadli ngenxa yokuthi abaphezulu kade bevela eZambia, Zimbabwe naseNigeria.
Manje amaqembu amakhulu, ngisho amancane nadlala kwiGladAfrica Championship, adlalisa abagadli bangaphandle okungeyona into embi," kusho uBaloyi.
"Eminyakeni embalwa edlule sekushintshile konozinti.
Amaqembu angaphezu kwesigamu kwiPremiership avimbisa onozinti bangaphandle.
I-Sundowns eminyakeni emine kuya kweyisihlanu kade ishaya ngonozinti abathathu noma abane bangaphandle.
Ngakho uma unamaqembu amathathu amakhulu evimbisa onozinti bangaphandle, kudlulele kwiMaritzburg United neChippa namanye, uzoba nenkinga.
"Ukuncintelwa ijezi konozinti, okudala ukwehla kwezinga kwabaseqenjini lesizwe, akuyona inkinga yaseMzansi kuphela.
I-Egypt iwubuyisile umthetho ovimbela onozinti bangaphandle ukuthi badlale kumaligi akhona.
"E-Egypt abanawo lo mthetho mahhala.
Kwesinye isikhathi kufanele sizibeke phambili siyizwe noma siyiligi.
Kufanele siwushaye nathi lo mthetho?
Mhlawumbe cha.
Asikawulungeli.
Okufanele sikwenze wukukhulisa abethu onozinti.
Kufanele sisheshe kakhulu ngoba isizukulwane sika-Itu (Itumeleng Khune) sesiyashabalala.
Kufanele siyinake indaba yonozinti.
Ngebhadi isikhathi sesihambile.
Esingakuqala manje kungalunga emuva kweminyaka eyisihlanu kuya kwengu-10," kusho uBaloyi.
"Ngicabanga ukuthi kufanele siyicabange eyokuthatha onozinti bangaphandle, abangakaze bawavimbele amazwe abo kodwa abaqeqeshwe bakhuliswa kahle bekhula.
Lokhu kungaba yisixazululo sesikhashana kodwa sibe nalo uhlelo lokukhulisa abethu.
Lena yinkinga ongekho umuntu ofuna ukukhuluma ngayo emaqenjini nakwelesizwe.
Amaqembu avele anqamulele ngokulanda unozinti wangaphandle," kuphetha uBaloyi.
Inzukazikeyi ngesicoco seGladAfrica
SITHEMBISO MKHIZEIPREMIER Soccer League (PSL) seyithole izinsongo zokusatshiswa ngokuthi luzofakwa enkantolo udaba lombango  wesicoco seGladAfrica  Championship.
Kuyiwe emidlalweni yokugcina kulesi sigaba kukhulunywa kakhulu.Amaqembu abethinteka kulokhu kukhuluma iRoyal AM, izolo ebambane ngo-1-1  neCape Town All Stars neSekhukhune edlule ngehubo lika-3-1 kwiJDR.ISekhukhune sifake isikhalo kwiPSL Resolution Chamber (DRC), sikhononda ngokungadlalisi kwePolokwane City  abadlali abahlanu abangaphansi kweminyaka engu-23.IDRC ibe seyiphuca iPolokwane City amaphuzu amathathu.
Nokho iSekhukhune idlulisele lesi sinqumo kumehluleli, obe esesinika amaphuzu amathathu.Izolo iPSL ikhiphe isitatimende ivezela abezindaba ukuthi alikho iqembu elizonikezwa indebe.
Ngaphandle kwendebe okubangwayo wukuthi iqembu elizoqeda phezulu lizokhuphukela kwiDStv Premiership.
"Kuyijoka leligi ukwenza isiqiniseko sokuthi iyayalwa futhi ikhipha isinqumo ngokushesha esizokwanelisa izinhlangothi zonke.
Njengoba lolu daba lusasezithebeni, kuwumbono ophusile ukuthi kubambezeleke ukunikezelwa kwenkomishi.
IPSL iyazibophezela ngokuthi lolu daba izoluxazulula ngokushesha", sifundeka kanjena lesi sitatimende.Ngokwe-log yeGladAfrika, iRoyal isonge iphezulu  ngamaphuzu awu-51, emidlalweni ewu-30.ISekhukhune siqede sikweyesibili ngamaphuzu awu-50.Emdlalweni, obuseChatsworth Stadium, eThekwini, i-All Stars, iyona ebone imbobo yepali ngegoli elishaywe uWaseem Isaacs ngomzuzu ka-79.
EleRoyal lishaywe uSamuel Manganyi seliyozilahla kunina.
Kube iphenathi kade kudlaliswe kabi uWandile Mabuza.Iqembu elizogcina liqeda endaweni yesibili lizodlala kweyokuhlunga nalelo elisendaweni yesithathu.
Okwamanje indawo yesithathu ibanjwe iRichards Bay FC ngamaphuzu awu-49.
La maqembu azobhekana nelizoqeda endaweni ka-15 kwiDStv Premiership, kubangwa khona ukukhuphukela esigabeni esiphezulu.
Imiphumela yeGladAfrica ChampionshipPretoria Callies 0-2 TS Sporting; Cape Umoya 0-0 Jomo Cosmos; Uthongathi 0-3 Bizana Pondo Chiefs; JDR Stars 1-3 Sekhukhune United; Royal AM 1-1 Cape Town All Stars ; Richards Bay 4-0 Steenburg; Polokwane City 0-0 Free State Stars; Cape Town Spurs 2-1University of Pretoria.
IChiefs izoshintsha isikimu koweDiski Challenge
STHEMBISO NGOBESEUZOSHINTSHA ukwenza umqeqeshi weKaizer Chiefs kwiDStv Diski Challenge, u-Arthur Zwane, uma sebebhekene neTshakhuma Tsha Madzivhandila ngempelasonto.
Umdlalo ungeSonto ngo-9.30 ekuseni eLucas Moripe Stadium, ePitoli.UZwane uveze ukuthi kulo mdlalo uzoshaya ngabadlali abangajwayele ukuthola isikimu.Ukhuluma kanjena nje, ngempelasonto  iqembu lakhe libe ngelokuqala ukuzibekisela indawo emidlalweni eyandulela owamanqamu kwiDiski Challenge Rewired.Lokhu abafana beChiefs bakwenze ngemuva kokuxebula ngo 3-1 iSwallows FC.KwiGroup B, iChiefs ihlezi esicongweni se-log yeDiski ngamaphuzu angu-15 emidlalweni eyisithupha.
Amaqembu asebanga indawo yesibili yi-Orlando Pirates neMamelodi Sundwons nabo abazobhekana ngeSonto ngo-12pm, khona eLucas Moripe.UZwane uthe ujabule kakhulu ngokuthi iqembu lakhe likwazile ukuzibekisela indawo emidlalweni eyandulela owamanqamu.“Abadlali bami kubafanele lokhu.
Basebenze ngokukhulu ukuzikhandla ukuze babe kule ndawo abakuyo njengamanje.
Bathembisa ukuthi bafuna ukufinyelela emdlalweni wamanqamu, ukuze banqobele iqembu, nabo uqobo lwabo ngokunjalo nabalandeli.“Manje ngeke sisabheka emuva.Sihamba ngomgudu ofanele futhi sesiwutholile nomgqigqo wethu.
Nokuzethemba kukhulu kakhulu manje,” usho kanje uZwane, obuye abe ngumsizi kaGavin Hunt eqenjini elikhulu lamaKhosi.Le nkakha yeChiefs, iphawule ngomdlalo wabo wokugcina wamaqoqo, abazowudlala neTshakuma.
Ithe: “Kulo mdlalo wethu wokugcina neTTM sizonikeza abafana abancane ithuba lokuthi badlale, okuyinto ezobasiza ekutheni bathole isipiliyoni.
Lokhu kuyingxenye yethu yokulungisela isizini ezayo.“Kodwa-ke uma sesidlala emdlalweni owandulela owamanqamu bazobuya bonke abadlali abajwayele ukudlala.
Sizoba neqembu eliqinile uma sesibhekene nanoma ngubani kowandulela owamanqamu.”Imidlalo yeDStv Diski Challenge yangempelasonto:NgoMgqibelo - Ngo-10am: AmaZulu FC v Cape Town City (King Zwelithini Stadium); Maritzburg United v TS Galaxy (Harry Gwala Stadium); Stellenbosch FC v Chippa United (Idas Valley); Lamontville Golden Arrows v Supersport United  (Sugar Ray Xulu Stadium); Bloemfontein Celtic v Baroka FC (Dr Petrus Molemela Stadium); Swallows FC v Black Leopards (Dobsonville Stadium).NgeSonto - Ngo-9:30am: Tshakuma Tsha Madzivhandila v Kaizer Chiefs (Lucas Moripe Stadium).Ngo-12pm: Mamelodi Sundowns v Orlando Pirates  (Lucas Moripe Stadium).
Isikhulu sicasukile ngabashiywe ngaphandle kwiBafana
SITHEMBISO MKHIZEUDINWE uyaveva umnikazi weCape Town City, uJohn Comitis, ngokushiywa ngaphandle eqenjini lesizwe kwezinsika zeqembu lakhe, uThabo Nodada noMduduzi Mdantsane.Ngesonto eledlule, umqeqeshi weBafana Bafana, uMolefi Ntseki, umemezele iqembu labadlali abawu-26 elizobhekana neGhana neSudan kweyokuhlungela i-Africa Cup of Nations (Afcon) ezoba eCameroon ngonyaka ozayo.OweGhana uzoba ngoMashi 25 eFNB Stadium, kuthi oweSudan ube ngoMashi 28 ekuhambeni, e-El Hilal Stadium.Kulesi sikwati bashiywe ngaphandle uNodada noMdatsane phezu kokuba beyishukumisa kwiDStv Primiership.UCraig Martin kuphela odlala kumaCitizens oqokelwe kuleli qembu.UMdantsane ulele isithathu kwabahamba phambili ekushayeni amagoli kwiDStv Premiership.Uvalele ayisishiyagalolunye, walekelela kwamane emidlalweni ewu-17 ayidlalile.Nakuba uNodada esashaye amathathu kuphela kodwa ulime indima enkulu kumagoli awu-29 ashaywe amaCitizens.
Ugcine ukuqokelwa kwelesizwe ngonyaka odlule, elakuleli lidlala owobungani neNamibia.Ukushiywa ngaphandle kwalaba badlali kususe okukhulu ukukhuluma ngendlela uNtseki aqoka ngayo iqembu lesizwe.UComitis obezwakala ukuthi kumnengile ukushiywa ngaphandle kwalaba badlali, ubuze ukuthi kanti kumele baze benzenjani laba badlali ukuze bezofakwa eqenjini lesizwe?
"Ngiphoxekile futhi ngidiniwe ngokushiywa kukaNodada noMdantsane.
Ngihambisana nalabo ababuza ukuthi bashiywe kanjani ngaphandle laba badlali?
Bakwenze konke laba badlali.
UMdantsane ulele isithathu ngokushaya amagoli, enjalo nje udlala ingcwenga yebhola.
Angisayiphathi-ke ekaNodada, ngiye ngizibuze ukuthi wabadlelani abaqeqeshi beBafana.
Ungomunye wabadlali bezinga eliphezulu kuleli, engikholelwa ukuthi bangalenzela lukhulu iqembu lesizwe," kubeka uComitis.UComitis uthe ngala mazwi akaqondile ukudelela uNtseki noma umsebenzi wakhe.
Ube esebongela uMartin ngokuqokelwa kwelesizwe.
"Ngesingami abadlali beqembu elilodwa bangaqokelwa kwelesizwe badlule eshumini, inqobo nje uma bekufanele ukudlala kulo.
Ngimfisela inhlanhla uMartin, engathi naseqenjini lesizwe angenza kahle njengoba enza kithina.
Ungomunye wabadlali abanekusasa elihle.
Nathi kwiCity sisabheke lukhulu kuyena ukusisiza ekufezeni izifiso zathu zale sizini.”Umqeqeshi weTS Galaxy, u-Owen Da Gama, ungomunye ocashunwe ebuza ukuthi ushiywe kanjani uMdantsane.
Uthe ukube ungumqeqeshi weBafana, lo mdlali oyibamba kuthule umoya esiswini, ubezoba endaweni yokuqala ohlwini lwabadlali abezobaqokela kwelesizwe.Umqeqeshi waMaZulu FC, uBenni McCarthy, ubuziwe ngalokhu kwisithangami nabezindaba izolo lapho abemukela umklomelo womqeqeshi ovelele.
Uthe ubazi kahle ubuhlungu bokuzimisela bese ungaqokelwa kwelesizwe, kuvele kubizwe abantu abebengadlali.Uthe ukholelwa ukuthi uThabo Nodada noMduduzi Mdantsane beCape Town City bebekufanele ukubizelwa kwiBafana Bafana.
UNurkovic nesixwayiso kozakwabo ngoweCAF
UMGADLI weKaizer Chiefs, uSamir Nurkovic, uxwayisa ngenjabulo eyadlulele ekubeni ungakapheli umsebenzi obamele kwiCAF Champions League.U-Nurkovic ushaye igoli okube yilona lodwa lomdlalo ngesikhathi iChiefs ibhekene neWydad Casablanca kowomlenze wokuqala owandulela owamanqamu weCAF Champions League eMorocco, ngempelasonto.
Umdlalo womlenze wesibili uzoba seFNB Stadium, eNasrec, ngoMgqibelo ngo-6 ebusuku.
Amakhosi adinga okungenani ukudlala ngokulingana ukuze ezodlulela kowamanqamu.
"Kube wumsebenzi omuhle weqembu lonke.
Ngijabule kakhulu ngokufaka isandla kulokhu kuwina kodwa asikwazi ukuqhubeka nokujabula ngoba kuseyisikhathi sekhefu.
Ngesonto elizayo sizodlala nabo ekhaya futhi.
Kufanele senze isiqiniseko sokuthi siyawuwina nalowo mdlalo," kusho uNurkovic.Ngokuwina, iChiefs izibeke ethubeni lokudlala owamanqamu weCAF Champions League nokungaba okokuqala emlandweni wayo phezu kokuba iyiqembu lokuqala eMzansi eladlala kulo mqhudelwano.Umqeqeshi, u-Arthur Zwane, uthe iqhinga labo lokuhlala emuva libasebenzele.
"Kade sizosebenza lapha eMorocco, futhi senza lokho ngqo.
Siyakholwa wukuthi besingenza kangcono kodwa besidlala nelinye lamaqembu amakhulu ezwenikazi.
Basifake ingcindezi imizuzu engu-90 yonke kodwa besihlelekile futhi besikulungele lokho ngoba besazi lapho bemandla ngakhona nangobuthaka babo.
“Sahlela ukuthi sizohlala emuva sivale izikhala, silinde isikhathi esifanele sithole ibhola, sizame ukubalimaza lapho esazi khona ukuthi babuthaka.
Siphumelele ukuthola igoli kodwa besihlele ukushaya amabili uma kwenzeka.
Kodwa siyajabula ngegoli esilishayile.
Manje sizobamukela ekhaya eJohannesburg.
Siyazi ukuthi akukapheli.
Sisanemizuzu engu-90 okufanele siyidlale ezoba nzima ngoba bazoza ngakho konke.
Bazofuna ukushaya igoli noma amabili.
Kodwa sizobe sibalungele," kusho uZwane.Komunye umdlalo womlenze wokuqala owandulela owamanqamu weChampions League, i-Esperance yaseTunisia, ihlulwe ekhaya ngo-1-0  yi-Al Ahly  eqeqeshwa nguPitso Mosimane.
Owomlenze wesibili uzoba se-Egypt ngoMgqibelo ngo-9 ebusuku.
UWilliams nenselelo kwabavale izikhala kwiBafana
UNOZINTI weBafana Bafana, uRonwen Williams, uphonsele inselelo abadlali okuchitshiyelwe ngabo wathi ababhukule basebenzele impumelelo yeqembu.IBafana izokwamukela iGhana emdlalweni wokuhlungela i-Africa Cup of Nations (Afcon) ozoba seFNB Stadium, eNasrec, kusasa ngo-6 ntambama.
Elakuleli libambene neGhana eqhulwini kuGroup C ngamaphuzu ayisishiyagalolunye emuva kwemidlalo emine.
Umdlalo wokugcina wokuhlunga iBafana izowudlala neSudan ekuhambeni ngeSonto.
Amalungiselelo eBafana aphazanyiswe ukungaphumeleli kwabanye abadlali abadlala phesheya kwezilwandle abanqatshelwe ukuza eMzansi ngamaqembu abo ngenxa yokudlanga kweCovid-19.
Laba badlali nguKeagan Dolly, Bongani Zungu, Dean Furman noThulani Serero.
Izindawo zabo zivalwe ngoVincent Pule, Thabang Monare, Lebo Maboe, Mothobi Mvala, Thabo Nodada noThabiso Kutumela.Ukuthola amaphuzu amathathu kweBafana kungandisa amathuba okungena kwi-Afcon.
"Siphoxekile ngokuthi abanye abadlali abafikanga esiluqale nabo lolu hambo.
Kodwa abadlali abafakiwe kufanele babhukule ngempela.
Ngeke kube lula ngoba sincane isikhathi esinaso ngaphambi kosuku lomdlalo.
Kodwa kade aqala amalungiselelo omdlalo.
Ithimba labaqeqeshi kade laqala ukusithumelela ulwazi ngeGhana.
Ngakho siyalazi iqhinga esizolisebenzisa nokuthi iGhana idlala kanjani.
Kusezandleni zethu singabadlali ukuthi sisize abasha bazinze, bafunde indlela esihlele ukudlala ngayo," kusho uWilliams.
"Siyakwazi ukubaluleka komdlalo.
Umqeqeshi (Molefi Ntseki) wasibuza ukuthi yini esifuna ukuyizuza, samtshela ukuthi sifuna ukuhlala phezulu eqoqweni.
Yileyo inselelo esiyibeke emahlombe ethu.
Okwamanje kubukeka kuthembisa.
Okunye esakusho wukuthi sifuna ukuwina yonke imidlalo yasekhaya.
Nalokho kusahamba kahle ngoba sisayiwine yomibili.
Sifuna ukuqhubeka nalowo mgqigqo.
"Emdlalweni wokuqala wamaqoqo iBafana yashaywa yiGhana ngo 2-0 ekuhambeni.Ukunqatshelwa kwabadlali ngamaqembu aphesheya kuyithintile neGhana esizodlala ngaphandle kwezethenjwa okuyizelamani u-Andre noJordan Ayew ezidlala e-England.
Abanye abanqatsheliwe yinjini uThomas Partey owashaya igoli kowasekhaya neBafana, Nicholas Opoku no-Emmanuel Lomotey odlala eFrance.
Umqeqeshi uCharles Akonnoro usebamemezele abadlali azochibiyela ngabo.
"Sifuna lingaphuki irekhodi lethu lasekhaya.
Uma singathola lokho, sizobe sesingene ngonyawo kwi-Afcon.
Ngiphoxekile ngokuthi abanye abadlali abafikanga kodwa sizobanqobela.
Sinethemba lokuthi le Covid-19 izodlula, sihlangane futhi siyiqembu," kusho uWilliams.Amaqembu amabili azoqeda elandelana phezulu eqoqweni azongena kwi-Afcon.
Eqoqweni leBafana uGroup C indawo yesithathu ibanjwe yiSudan ngamaphuzu ayisithupha.
Namuhla izodlala neSao Tome and Principe esemsileni njengoba ingakatholi maphuzu emidlalweni emine.
UMngqithi akayizwa eyokushaywa yiChiefs eqede ngomgqigqo wabo kwiligi
LUNGILE MAJOKAUMQEQESHI weMamelodi Sundowns usale engakwamukeli ukuthi bahlulwe yiKaizer Chiefs emdlalweni weDStv Premiership obungeSonto ntambama eLoftus Versfeld.Kulo mdlalo iSundowns ebibheke ukuqhubeka nerekhodi layo lokungehlulwa kwiligi, iguqe ngo 2-1.
AmaBrazilians abeye emdlalweni eseqhube imidlalo ewu-21 engayazi induku kwiPremiership.
Abesephule irekhodi lemidlalo ewu-19 alalibekwe Amakhosi kumasizini edlule.Amagoli kulo mdlalo avalelwe phakathi enethini uGaston Sirino obeke phambili ompetha beligi.
Esiwombeni sesibili ibhola likaSamir Nurkovic lishaye kwisitobha seSundowns, uMosa Lebusa layongena enethini.
Kungakapheli imizuzu engakanani, uDumisani Zuma uze nelesibili leziMpofana.UMngqithi ephawula ngemuva  komdlalo kwiSuperSport uthe kufana nokuthi bazigwazi ngowabo.
Akukho okutheni okwenziwe yiChiefs ukuthi ibingaze iqede ngomgqigqo wabo.“Ungasho ukuthi (ibhola) lithinte kumdlali kodwa ayikho inhlanhla ebholeni abakutholile kube wumphumela wokusebenza kanzima.
Kusukela lapho siphaphalazile.
Basihlasela, bathola uhlangothi lwethu lwesokudla luvulekile.
Ikhombise ukunganaki indlela esivale engayo emuva kwangathi akekho ombonayo uZuma ngaleso sikhathi.“Kodwa ukukhuluma iqiniso, ngicabanga ukuthi leli akusilona iqembu obekumele lisithathele irekhodi lethu lokungehlulwa.
Angicabangi ukuthi balwe ngokwanele ukwenza izinto zibenzima  kithina.
Kodwa ngikholwa wukuthi sizehlule thina,” kusho uMngqithi.ISundowns isazihola phambili kwi-log ngaphuzu awu-47, ilandelwa AmaZulu FC ngamaphuzu awu-44.
Indawo yesithathu ibanjwe iLamontville Golden Arrows ngawu-42.Ngokuwina kwi’Downs, iChiefs inyukele endaweni yesishiyagalombili ngamaphuzu awu-28.
Ukuqeda kwiTop 8 yikhona osekulwelwa iqembu likaGavin Hunt njengoba lingekho nhlobo embangweni wesicoco seligi.UHunt uthe ubonga ukuthi ekugcineni nabo bathole lokhu obekubafanele emdlalweni.
Uqhube wathi ngokubona kwakhe bebengashaya amagoli kulo mdlalo ukube bawasebenzisile amathuba, ikakhulakazi abawathole esiwombeni sokuqala.“Kodwa ke okusemqoka wukuthi ngemuva kokwehlulwa (yiCape Town City) ngale ndlela okwenzeke ngayo ngoLwesithathu, kulokhu sithole obekusifanele.
Kufanele ngabe senza okungcono kwiligi kodwa akunjalo.
Sizobhekana nomdlalo ngamunye.
Siyadlala futhi ngoLwesithathu.
Sizolokhu sibangcono, kumele,” kusho uHunt.NgoLwesithathu iChiefs izokwamukela iChippa United eFNB Stadium ngo-5 ntambama.
ISundowns yona izobe iqhuthana ne-Arrows ngesikhathi esifanayo eLoftus Versfeld.
AmaProteas azimisele ukunyathela ngolusha eWest Indies
XOLILE MPISANEASETHELEKILE esiqhingini saseSaint Lucia amaProteas ukuzoqala amalungiselelo emidlalo yochungechunge lwama-test azoyidlala neqembu laseWest Indies.La maqembu agcina ukubhekana ngqo eWest Indies ngo-2010.
Ngo-2016 ayeyingxenye yomqhudelwano owawufake neqembu lase-Australia.
Bazodlala imidlalo yama-test emibili ezoba seDarren Sammy Cricket Ground khona eSaint Lucia.UDean Elgar, osanda kuqokwa ngokuphelele ukuba ngukaputeni weqembu lama-test kumaProteas, uthe kumele baqale uhambo olusha kule midlalo.“Kuyasijabulisa siyiqembu ukuthi sizophinda simele izwe lethu.
Phezu kokuba sizobe sivalelekile ehhotela ngenxa ye-Covid 19 kodwa okubalulekile wukubuyela enkundleni,” kusho uElgar.“Into esemqoka wukuthi sisheshe sijwayele isimo sezulu nendawo esizohlala kuyona, ukuze amalungiselelo ethu ahambe ngendlela.
Kumele sizimisele sisazilolonge ukuze le midlalo isithole sisesimeni esihle.
Lokho kusezandleni zethu.”AmaProteas angena kulolu chungechunge nje asehlele endaweni yesikhombisa uma kukleliswa amaqembu ama-test emhlabeni, iWest Indies isendaweni yesithupha.
U-Elgar uthe kumele balisebenzise leli thuba ukuze basuke kule ndawo engabafanele.“Kumele sishintshe indlela esicabanga ngayo, akulula kodwa ngoba sikhuluma ngabadlali abawu-18 abangafani.
Inhloso wukuthi sonke sikholelwe kuleli qembu nezinhlelo esisebenzela phezu kwazo.“Inselelo enkulu enginayo nginguaputeni omusha wukuthi ngenze bonke abadlali bangethembe futhi bahambisane nezinhlelo ezizoyisa leli qembu phambili.”Kulo nyaka amaProteas asedlale kabili kuma-test, ahlule iSri Lanka ngo 2-0 ngoJanuwari ase ehlulwa yiPakistan ngo 2-0 ngoFebhuwari.
Ngaphambi kwalokho babegcine bedlale ne-England ekuqaleni kuka-2020, bakhala ngaphansi ngo 3-1.U-Elgar uthe kabalitholanga ithuba lokuthi badlale into ehlangene ngenxa yokuthi imidlalo ibihlukene kakhulu.“Ubhubhane luphazamise okuningi.
Asikwazanga ukudlala isibalo semidlalo esanele,  ngakho-ke kunzima ukusho ukuthi sikuliphi izinga siyiqembu.
Njengoba sesithole leli thuba lokuqala kabusha, sifisa ukudlala imidlalo eminingi futhi sidlale kangcono,” kuqhuba uElgar.“Siyazi ukuthi kule midlalo yama-test esayidlala nePakistan kasidlalanga ngendlela esezingeni lamaProteas.
Kuningi esikufisayo kodwa asikho isidingo sokuthi sigagamele ngoba ukwakha iqembu kuthatha isikhathi.”
UMkhalele uyishaye emuva naphambili ngeseCosafa
UZWAKALE eyishaya emuva naphambili ngesikhathi esifanayo uHelman Mkhalele ebuzwa ngokubiza abadlali abasemgodleni weqembu eliya kuma-Olympic Games kodwa abanye ebebashiye ngaphandle.UMkhalele, oyiphini likaHugo Broos kwiBafana Bafana nokunguye ozobe ekhuzela isikwati kwiCosafa Cup eGqeberha ngenyanga ezayo, esikwatini asethule izolo eSafa House akambalanga u-Evidence Makgopa, ogqame ngamagoli amabili behlula i-Uganda kamuva.Ngesikhathi esifanayo, ubabizile ozakwabo esikwatini se-Under 23 okubalwa nesethenjwa sikanozinti weLamontville Golden Arrows, uSifiso Mlungwana, Bongani Sam we-Orlando Pirates, Sifiso Ngobeni weBloemfontein Celtic noSiyabonga Ngezana noHappy Mashiane beKaizer Chiefs.Bonke laba badlali bebelokhu beyingxenye yesikwati sikaDavid Notoane nobekulindelwe ukuthi bangasali ebhanoyini eliya eTokyo eJapan lapho bevula khona nosokhaya ngomhlaka-21.Nokho izolo ebethula uMkhalele kucacile ukuthi sebelikhombile eliya e-Asia, ikakhulu esebuzwa lo mqeqeshi waseNewcastle ukuthi umshiye kanjani uMakgopa,oqokwe njengomdlali ovelele kwiDStv Diski Challenge.“Sibabizile abanye abadlali besikwati sika-Under 23 ngokuxhumana nenhlokomqeqeshi esikwatini sika-Under 23, uDavid Notoane.
Usivumele ukuba sibabize,” kusho uMkhalele.Kucacile kodwa ukuthi laba ababiziwe sebesefiwe esikwatini esiya eJapan, sekubuzwa ngoMakgopa.“Angiqale ngokumbongela u-Evidence ngokuthi azethule ngokudlala kanjeya sibhekene ne-Uganda.
Lokho kwakhombisa ukuthi angadlala noma yisesigcawini esikhulu kanjani,” kusho uMkhalele, ozobe esizwa nguVeli Khumalo ocija isikwati sika-Under 17.“Asimbizanga ngoba usesikwatini esiya eJapan kuma-Olympics.
Lokho thina (esikwatini seCosafa) kusinika ithuba lokuqoka omunye umdlali.”ICosafa iqala ngoJulayi 7 kuya kuJulayi 18.KwiGroup A, iBafana Bafana iboshelwe neLesotho, Eswatini neBotswana.KwiGroup C kuboshelwe iZimbabwe, Namibia, Mozambique nezimenywa iSenegal yasentshonalanga ye-Afrika.KwiGroup C kuboshelwe iZambia, Malawi, Madagascar neComoros.Kula mazwe angu-12, mane azodlulela kumasemifinal ngoJulayi 16.
.Owamanqamu oseNelson Mandela Bay uzoba ngeNelson Mandela Day, Julayi 18Sesisonke isikwati sikaMkhalele ngokubabiza kwakhe:Bruce Bvuma, Sifiso Mlungwana, Rushine De Reuck, Denwin Farmer, Lucky Ngezana, Njabulo Ngcobo, Keenan Philips, Mashweu Mphahlele, Sifiso Ngobeni, Siphelele Mkhulise, Ethan Brooks, Siyethemba Sithebe, Bongokuhle Hlongwane, Kgaogelo Sekgota, Tiklas Tutlwa, Happy Mashiane, Vincent Pule, Tshegofatso Mabasa, Goodman Mosele noBongani Sam.
Bancishwe ikhefu abadlali bePirates
SITHEMBISO MKHIZENGEKE balithole ikhefu abadlali be-Orlando Pirates abahlulwe izimbangi zaseSoweto, iKaizer Chiefs ngo 1-0  koweDStv Premiership, eFNB Stadium ngempelasonto edlule.Ngokusho komqeqeshi wePirates, uJosef Zinnbauer, obedinwe egane unwabu, ubehlele ukuthi aphumuze abadlali bakhe njengoba kunekhefu leFifa.Nokho ukungcwatshwa yigoli likaSamir Nukorvic kumshintshise umqondo.
"Ngeke ngikufihle ukuthi besisophe ukuthi uma sesinqobile nginike abadlali bami izinsuku ezimbili zokuphumula.
Kodwa manje lokho ngeke kusenzeka ngoba angeneme ngenxa yomphumela.
Asikho isidingo sokuphumula ngoba kumele kusetshenzwe.
Sinezinto eziningi okumele sizizuze kule sizini.
Sihlalelwe nawumsebenzi wokujabulisa abalandeli bethu," kusho uZinnbauer.
Njengoba kuleli sonto abanye abadlali bePirates bezobe bejuluka ejimini ekomkhulu layo, eMayfair, uThulani" Tyson" Hlatshwayo, Innocent Maela, Ben Motshwari, Vincent Pule babizwe kwiBafana Bafana.
UDeon Hotto noGabadinho Mhango babizwe eNamibia naseMalawi ngokwehlukana.
Echaza mayelana nokusebenzisa uHotto njengomgadli wabeka uMhango noTshegofatso Mabasa ebhentshini, uthe:" Abanye abadlali bethu basanda kubuya ekulimaleni, ngaleyo ndlela abakakulungeli ukugijima umdlalo wonke."
Ukwehlulwa kweBucs kuyibeke endaweni yesine ngemuva kwemidlalo engu-21 namaphuzu awu-35.Iyeke ithuba lokulala endaweni yesibili, beyizogudluza iLamontville Golden Arrows.
Isele ngemuva ngamaphuzu amahlanu kwiMamelodi Sundowns enemidlalo emithathu engakayidlali ngenxa yokuxinwa eyeCaf Champions League neyeNedbank Cup.
UZinnbauer akakufihlanga ukuthi imcasulile indlela iChiefs epake ngayo ibhasi ekubeni ibidlalela ekhaya.
"Sibonile ukuthi asibukhali phambili ingakho sizame ukuphusha u" Figo" (uLinda Mntambo) noNtsiki (uNtsikelelo Nyauza), kanti noKabelo Dlamini noSiphesihle Ndlovu bazame konke okusemandleni.
Kumele sikhumbule ukuthi siyinqobile imidlalo emithathu eyedlule abalandeli bajabula kakhulu.
Uma ngalelo langa izinto zingahlangani isuke ingekho into ongayenza.“Kolandelayo eZimnyama zizobhekana ne-Al Ahly Benghazi yaseLibya, ngo-Ephreli 2, eMartyrs Of February Stadium koweCaf Confederation Cup.
Oweligi ziyoze ziwudlale ngo-Ephreli 7, neMaritzburg United, e-Orlando Stadium.
I-Arrows ibuyele kwamhlaba ihlulwa elisemsileni
SITHEMBISO MKHIZEI-LAMONTVILLE Golden Arrows iwuqale kabi umzuliswano wesibili weDStv Premiership ishaywa iBlack Leopards ngo-2-1 emdlalweni obusekhaya, eSugar Ray Xulu Stadium, eClermont, izolo ebusuku.Kulo mdlalo amagoli eLidoda Duvha abhajiswe ezintanjeni u-Anas Mohammed ngomzuzu ka-31 nasesikhathini sikanompempe esiwombeni sesibili.Elokubika le-Arrows lishaywe ngesithende uMichael Gumede.Bekuwumdlalo wesibili i-Arrows ithola umpetshisi kwiligi.
Ibifike emdlalweni indizela phezulu ngemuva kokuthi ngoMsombuluko iqophe umlando ngokuba ngeyokuqala KwaZulu-Natal ukunqoba i-Q Innovation.
Idle i-Q2 yeDStv Premiership.
Emidlalweni eyisikhombisa iqoqe amaphuzu awu-16.Bese kuphele imidlalo emine yeligi Abafana Bes'thende beshaya kwasani oluphambi kwabo.Baye kowayizolo bephuma ekubhaxabuleni iStellenbosch ngo-3-1.Izolo esiwombeni sokuqala, konakale izinhlelo zomqeqeshi uMandla Ncikazi, zibulawa ukuphuma ngohlaka kwesiqongqwane, uNkosinathi Sibisi ongqubuzane kabi emoyeni nonozinti wakhe uSifiso Mlungwane.Kungene uGladwin Shitolo ofike wangenza lutho.Izinto zibhimbe kakhulu esiwombeni sesibili kuphuma ngekhadi elibomvu uPule Mmodi odlalise kabi uKenneth Mthatheni seliyozilahla kunina.Kulo mdlalo, iLeopards ihlasele zisuka, i-Arrows ibilibele ukulahla amabhola kalula.Esiwombeni sokuqala lilodwa ibhola eliyingozi elicishe lashaywa uVelemseni Ndwandwe ngoka-27.
Kusize unozinti weLeopards, uKing Ndlovu.Ngoka-31, kuthele izithelo ukwenza kahle kweLidoda Duvha, u-Anas eliqedela ngekhanda kade kukhahlele uLifa Hlongwane.UMumuni Abubakar noSibongiseni Mthethwa bebeyibulala yonke iminyakazo ye-Arrows esiswini.Ukufika kukaKostadin Papic ukuzolekelelana noLehlohonolo Seema, kubukeka kuzoba nezithelo ezinhle kwiLeopards ababalekela izembe.Esiwombeni sesibili, uNcikazi ufake uLindokohle Mtshali ofike wazama ukubamba isisu.I-Arrows iqalile yahlasela kubhoke uKnox Mutizwa, Michael Gumede, noMmodi.Ngemuva kokuphuma kukaMmodi, lehlile izinga layo, kwaqala phansi ukuhlasela kweLidoda Duvha.ILeopards obese kuphele imidlalo emihlanu iwukudla kwenduku, inyukele endaweni ka-15, ngamaphuzu awu-12.Ibhuleki selivalwe iMaritzburg United edonsa kanzima ngaphansi kuka-Ernst Middendorp.Kule mpelasonto kunemidlalo yeNedbank Cup, i-Arrows engasekho kuyona njengoba yakhishwa AmaZulu FC.ILeopards izobhekana naMaZulu kwiLast 16 yeNedbank Cup ngoMgqibelo.
UHunt unikwa ithemba ukungabibikho kwezihlwele emidlalweni yeCaf
SITHEMBISO MKHIZEUMQEQESHI weKaizer Chiefs, uGavin Hunt, uqiniswa idolo ukungabibikho kwezihlwele ezijwayele ukuthwalisa kanzima amaqembu akuleli emidlalwani  yeCaf Champions League azimisele ukuhamba ibanga elide kuyo.Kuyinto eyaziwayo ukuthi uma  amaqembu akuleli edlalela ekuhambeni kwiChampions League noma kwiCaf Confederation Cup, ubunzima aqala ukubuthwala ehla ngakho kodwa esikhumulweni sezindiza.Kwesinye isikhathi kuvela imibiko yokuncishwa noma ukunikwa izinkundla zokuziqeqesha ezingekho ezingeni.Kwesinye esikhathi imidlalo idlalelwe ezindaweni ezingenamahhotela asezingeni elifanele.
Asuke esalindwe nayiziwengu zezihlwele ezigcwala phama enkundleni.Kulo nyaka ezikaHunt zingene okokuqala esigabeni samaqoqo eChampions League.Njengoba ziphuma esigwebeni ebesizivimba ukusayinisa, zizogijima lo mqhudelwano ngeningi labadlali abasebancane, abangenaso naso isipiliyoni sokumelena nezinselelo zale midlalo.Ebuzwa uHunt ukuthi akanavalo yini ngalokhu uthe: "Sibazi kahle ubunzima esizobhekana nabo.
Ngiyazama ukuthi ngiqinise imiqondo nemizimba yabadlali bami.
Iqiniso esingeke siliphike ukuthi iningi lamazwe asenhla nezwekazi i-Afrika asibona sintekenteke.
Ngeke uhambe ibanga elide kule midlalo uma abadlali bakho bengaqinile emqondweni nasemzimbeni.
Okunginika ithemba ukungabi bikho kwabalandeli.
Amaqembu anjengeWAC Casablanca esiqhathwe nayo ku-Group C anabalandeli abayinkinga, abangagcina befaka ingebhe kubadlali.
Ukungabibikho kwabo kuzosisebenzela kakhulu.”Ngeledlule, abaningi bakuthathe njengokuqhubeka kokuhlukuyezwa kwamaqembu akuleli ukunqatshelwa kweMamelodi Sundowns ukungena e-Algeria ukuyodlala neCR Belouizdad nokuvinjwa kweChiefs ukudlala neCasablanca, eMorocco.La mazwe abekhala ngokudla lubi kweCovid-19 eNingizimu Afrika.Lolu daba lugcine lungenwe iCaf ethathe isinqumo esithe iSundowns neBelouizdad sebezodlalela eTanzania kuthi Amakhosi neCasablanca badlalele eBurkina Faso.
Yomibili le midlalo isizokuba ngeSonto.Phezu kwenkinga yesipiliyoni kwiChiefs, uHunt ongelona ivukana emidlalweni yase-Afrika, uthe bazimisele ukudlula esigabeni samaqoqo, baphume okungenani kwesomkhumulajezi.
"Ngeke ngithi nginengcindezi ngokwenza kahle kwiChampions League, okubalulekile ukuthi sidlale ngikuzigqaja, sibeke phambili isithunzi seqembu.
Kwamina uqobo ngingajabula ukuhamba ibanga elide kulokhu.
Kuzomele singaxhamazeli, sithathe umdlalo ngamunye.
Nakuba abadlali beshaywa isipiliyoni kodwa bajabule, bayakuqonda ukuthi kumele baziqophele owabo umlando,” kusho uHunt.Izolo ebusuku Amakhosi adlale kowokuqala kowamaqoqo neHoroya yaseGuinea.
Usekhonjwe indlela uNtseki kwesokuqeqesha iBafana
LUNGILE MAJOKAUSEXOSHIWE uMolefi Ntseki esikhundleni sokuqeqesha iqembu lesizwe iBafana Bafana.Lokhu kumenyezelwe isikhulu esiphezulu seSouth African Football Association (Safa), uTebogo Motlanthe kwisithangami nabezindaba ngoLwesithathu eSafa House.
"Ngo-10 (ngoLwesithathu) isigungu esiphezulu seSafa sithathe isinqumo sokwehlukana kuthi  nomqeqeshi," kusho uMotlanthe.Uthe yena njengesikhulu esiphezulu ubesazohlangana noNtseki ukumazisangokusemthethweni ngesinqumo esithathiwe, badingide nodaba lwenkontileka ebingakapheli.Okugqamile kulesi sithangami wukuthi umengameli weSafa uDanny Jordaan ubengabonwa kuso.UMotlanthe ubehambisana nosihlalo wekomodi losomaqhinga, uJack Maluleka.Uthe isigungu esiphezulu sithume bona ukuthi bazoxolisa esizweni ngokuthi iBafana ayiyi kwi-Africa Cup of Nations (Afcon) ezobanjelwa eCameroon ngonyaka ozayo.UNtseki uxoshwe ngemuva kokuthi ehlulekile ukufaka iBafana kwi-Afcon.
INingizimu Afrika ihlulwe yiSudan ngo 2-0 ngempelasonto edlule emdlalweni wokugcina wokuhlunga kuGroup C. Lokhu kwenze yaqeda eqoqweni isendaweni yesithathu ngamaphuzu awu-10.Amaqembu amabili aya eCameroon kube yiGhana eqhwakele neSudan esendaweni yesibili
UHunt usale engeneme  bedlula sekuvalwe amehlo koweCaf
USALE enganeme ngabadlali bakhe umqeqeshi weKaizer Chiefs, uGavin Hunt,  bephuma ngembobo yenaliti koweCAF Champions League ngoMgqibelo ntambama.Amakhosi ahlulwe yiSimba SC yaseTanzania ngo 3-0 emdlalweni womlenze wesibili wama-quarterfinal eDar es Salaam ngempelasonto.
Ayekade enqobe ngo 4-0 kowokuqala kuleli.
IChiefs isizobhekana neWydad Casablanca yaseMorocco kowandulela owamanqamu oyimilenze emibili.
Owokuqala uzoba ngoJuni 18 eMorocco.
Owesibili uzoba seMzansi ngoJuni 25.
Komunye owandulela owamanqamu, i-Esperance yaseTunisia izobhekana ne-Al Ahly yase-Egypt ekhiphe iMamelodi Sundowns.Okushiye uHunt engagculisekile yindlela ezakhe ezidlale ngayo eTanzania.
"Sihlulekile ukudlala ngenxa yezizathu ezaziwayo.
Besilokhu siphisana ngebhola.
Kodwa okubalulekile wukuthi sidlulele phambili.
Yilokho okubalulekile emidlalweni yemilenze emibili.
Bekunzima kakhulu namuhla," kusho uHunt.Ngemuva komdlalo womlenze wokuqala eFNB Stadium, iningi belizitshela ukuthi iChiefs isiyogcina icala eTanzania.
ISimba, ekade yesekwa ngabalandeli bayo enkundleni, icishe yawona umcimbi kwazise umdlalo uphele sekubanjwe umoya.
"Ibingekho ingozi emizuzwini engu-20 noma engu-26 yokuqala.
Bathola ikhona, bashaya igoli okuyilona elisihlalise emuva.
Bashaya nelesibili ngaso isiwombe sokuqala elenze kwaba nzima.
Emuva kwalokho, simake kwaze kwaba sekugcineni.
Kade sazi ukuthi badlalela ekhaya, bazohlasela ngakho konke.
Badlale ngabadlali abane phambili," kusho uHunt.UHunt kufanele anganami ngendlela ezakhe ezinze ngayo emdlalweni weSimba.
Uma sizoqhubeka nokudlala ngendlela engagculisi zingagcina zingayinuki iTop 8 kwiDStv Premiership.
IChiefs ibambe indawo ka-11 kwi-log ngamaphuzu awu-30.
Idinga ukuqoqa amaphuzu emidlalweni emithathu esele ukuze izibeke ethubeni lokunyukela emaqenjini ayisishiyagalombili aphezulu.
NgoLwesithathu, Amakhosi azovakashela iBlack Leopards koweligi eThohoyandou Stadium, eGiyani, ngo-3 ntambama.
Izobe isidlala neLamontville Golden Arrows (Juni 2) bese isonga iligi neTS Galaxy ngoJuni 5.Emuva kwemidlalo yeligi izolungiselela iWydad edlale nayo kabili esigabeni samaqoqo.
IWydad ihlule iChiefs ngo 4-0 kowokuqala ekuhambeni.
Amakhosi awine owesibili ngo 1-0.
UTruter akaneme ngamagoli adedelwa yiZinyoni
STHEMBISO NGOBESEUZOLWA nokulungisa inkinga yodonga alubona lungaqinile umqeqeshi weSwallows FC, uBrandon Truter, njengoba ebona beqhubeka nokungenelwa ngamagoli angafanele emidlalweni yabo yakamuva.UTruter ukusho lokhu ngemuva kokuba iZinyoni zaseDube ziphinde zalahla amaphuzu amqoka ngesikhathi zibanjwa ngo-1-1 yiTshakuma Tsha Madzivhandila emdlalweni weDStv Premiership ngempelasonto, eDobsonville Stadium, eSoweto.Kulo mdlalo igoli leSwallows lishaywe nguZaphania Mbokoma kwathi elokulinganisa leTTM ebithela emuva njengembumba, labekwa enethini nguBulelani Ndengane kade kuyiphenathi edalwe nguPetso Maphanga kungenasidingo.Ukuhluleka kweSwallows ukuqoqa amaphuzu agcwele kuyenzele phansi njengoba isishoveleke endaweni yesihlanu kwi-log ngamaphuzu angu-31 emidlalweni engu-18.UTruter ukhale kakhulu ngohluleka kwezakhe ukunqoba lo mdlalo, athe bekumele bawunqobe noma yikanjani kwazise badlale kahle.“Lona bekungumdlalo onzima kakhulu, emizuzwini engu-85 ebisidlaliwe ubungasho ukuthi amaphuzu agcwele asesemgodleni kodwa futhi saphinde sawudedela kalula sekusele imizuzu emibili nje ekutheni uphele.“Besekuwumdlalo wethu wesikhombisa siwudlala ngokulingana kule sizini, okuhle wukuthi siyakwazi ukushaya amagoli kodwa futhi aphinde asingenele ngendlela exakayo.
Kodwa-ke kuzomele siyilungise ngokushesha indaba yokuvuza kodonga lwethu lwasemuva.
Ngiyethemba ukuthi abadlali bami bazofunda lukhulu emaphutheni enzekile, kuzomele bakhule,” kusho uTruter obezwakala ukuthi isiqala ukumkhathaza indaba yokugqoza kokunqoba.ISwallows izobuyela enkundleni uma isigadulisana neChippa United emdlalweni weligi ngoMashi 20 eNelson Mandela Bay Stadium, eGqeberha.
UMaluleka usabheke ezinye izicoco kwi’Downs
XOLILE MPISANEUMDLALI wasesiswini weMamelodi Sundowns, uGeorge Maluleka, uthi usalindele lukhulu emva kokuwina isicoco seDStv Premiership kwisizini yakhe yokuqala naleli qembu.UMaluleka (32) usayine kumaBrazilians ngoJulayi ngonyaka odlule emva kokuphela kwenkontileka yakhe neKaizer Chiefs.Noma edlale imidlalo ewu-11 kuphela kwiligi kwisizini esanda kuphela, waqala emihlanu, uthe bekungelula ukuvele athole isikimu eqenjini elinabadlali abanjengo-Andile Jali, Rivaldo Coetzee, Hlompho Kekana nabanye.
"Ngijabule kakhulu, ukuwina izicoco kuyohlezi kujabulisa.
Bekuyisizini yami yokuqala neqembu kodwa ngikwazile ukuphakamisa indebe yeligi futhi," kusho uMaluleka.
"Kule midlalo engiyidlalile ngicabanga ukuthi ngenze kahle.
Umdlalo engingathokozanga ngawo esawudlala neBloemfontein Celtic kodwa ngigculisekile ngeminye.
"Konke kwenzeke ngendlela ebengiyilindele.
ISundowns inenqwaba yabadlali abasezingeni eliphezulu.
Sisivikele isicoco seligi, okusho ukuthi siyabuyela kwi-CAF Champions League ngesizini ezayo.
Kwasiphatha kabi ukukhishwa yi-Al Ahly.
"Noma kunjalo siyaziqhenya.
Ngiyazama ukungazifaki ngaphansi kwengcindezi ngoba bekuyisizini yokuqala.
Abantu abaningi babethi ngeke ngidlale kodwa ngidlalile.
Nami ngiphonsile esivivaneni, ngijabule kakhulu.
"UMaluleka wayiwina kabili iligi neSuperSport United, wayinqoba kanye neChiefs njengoba esephinde wayithatha neSundowns.Uthe usalambele ezinye izicoco futhi unethemba lokuthi ziyeza uma ebheka adlala nabo nomsebenzi owenziwa ngabaqeqeshi uManqoba Mngqithi, Steve Komphela noRhulani Mokwena.
"Angisabheki emuva, ngisalindele okukhulu kunalokhu.
Ngiyethemba ukuthi kuningi esisazokuzuza naleli qembu," kuqhuba uMaluleka.
"Nabaqeqeshi bashaye into ecokeme ngokuthatha iligi ngesizini yabo yokuqala, kuyakhombisa ukuthi basezingeni eliphezulu.
USteve uthanda kwenziwe izinto ngendlela eqondile, uManqoba udlala indima yokuba ubaba noRhulani naye ukhona.
Bayahlangana bakhe amasu esizowasebenzisa enkundleni.
Bonke baletha okuthile okuhlukile okuphathelene nebhola noma impilo nje.
Ngibona ukuthi yilokho okwenze siphumelele."
UMngqithi udalula imfihlo yabo kwiDowns
UKWENGEZWA kukaSteve Komphela ethimbeni labaqeqeshi beMamelodi Sundowns ekuqaleni kwesizini, kudale ukungabaza ukuthi bazokwazi ukusebenza bebathathu ngokubambisana ngaphandle kokuxokizelana.UKomphela wethulwe waba ngumqeqeshi omdala (senior coach) ejoyina uManqoba Mngqithi noRulani Mokwena abethulwe kwathiwa bangabaqeqeshi abalinganayo ekuholeni iqembu.Yinto ebingakaze ibonakale kunobhutshuzwayo waseNingizimu Afrika ukuthi iqembu libe nezinhloko zabaqeqeshi ezintathu.Kodwa bagile izimanga behlanganisa imidlalo engu-20 yeligi bengayazi induku, kangangoba banqobe isicoco seligi besahlulwe wumdlalo owodwa kwengu-27 yeDStv Premiership.Baphume kuma-semifinal eNedbank Cup nakuma-quarterfinal eCaf Champions League.Engxoxweni ekhethekile neSolezwe ngeSonto, uMngqithi uveze imfihlo ebenze baphumelela ukubambisana bobathathu.
"Into esivumelane ngayo kuqala isizini wukuthi kufanele sisebenzele ukugeza igama lomuntu omnyama.
Siyindlu emnyama sidume ngokuthi kasikwazi ukubambisana.
Sidume ngokuthi sivele sibange amandla sibuye sikhwabanise uma sibekwe ezikhundleni zokuhola.
Bekufanele sibe yisibonelo sokuthi indlu emnyama yingakwenza okuhlukile, ingaklwebhani kodwa ibambisane,“ kusho uMngqithi.Lo mqeqeshi waseMvubukazi, eMzimkhulu sikhuluma nje, ubalwe nazo izinsizwa asebenza nazo, uMokwena noKomphela bamele iSundowns embangweni womklomelo womqeqeshi ovelele kule sizini.Isicoco esinqotshwe yiSundowns ngesika-11 emlandweni weligi yePremier Soccer League.
Yibisisinqoba okwesine amasizini elandelana.Nyakenye uMngqithi wubekhona besinqoba okwesithathu kulandelana eyiphini likaPitso Mosimane osekwi-Al Ahly.Empeleni kusekhona ukuhlukana phakathi kubathandi bakanobhutshuzwayo.
Abanye basamile ekutheni yima kuzocaca ngesizini ezayo ukuthi ngabe ngempela siyasebenza yini isixaxa mbiji, sikaMngqithi nozakwabo noma bebesashaya ngoshuni oshiywe nguMosimane.“Ngeke ngiqambe amanga ngithi uPitso akasishiyanga isisekelo lapha eqenjini.
Nami bengikhona lapho.
Yimi owazi kahle ukuthi ushiye senzeni.
Nokho umuntu oqonda ibhola ubonile ukuthi sithe ukuhluka isitayela sokudlala.
Ngaphezu kwalokho, kunenqwaba yabadlali abafike kule sizini esehambile.
Lokho kwenze sashintsha izindawo zabanye abaningi abakade bekhona.
Lokho kufanele kusheshe kutolike ukushintsha kwendlela yokudlala,’’ kusho uMngqithi.
IChiefs iphunyule sekuvalwe amehlo
SIBUSISO MDLALOSE noNHLANHLA SITHOLEKUQOPHEKE umlando eNaturena emuva kokuthi iKaizer Chiefs ingene esigabeni esandulela esamanqamu eCaf Champions League okokuqala emlandweni wayo, yize ishaywe yiSimba SC ngo 3-0 emdlalweni obudlalelwa eTanzania izolo ntambama.Amakhosi abeye kulo mdlalo ehamba phambili ngo 4-0 emuva kokuthi emlenzeni wokuqala obuseFNB Stadium, eGoli.
Lapha bekudingeka ukuba iSimba ishaye amagoli amahlanu, bese kuthi iChiefs ingabi nayo impendulo.Ephawula ngalo mdlalo umqeqeshi waMakhosi uGavin Hunt uthe konke kuhambe njengoba bebefisa, ukudlulela esigabeni esandulela esamanqamu.
“Bekungelula neze kulo mdlalo.
Kubengconywana esikhathini esingangemizuzu ewu-26 yokuqala.
Emuva kwalo bathole igoli lokuqala nokwenze sadlala ngaphansi kwengcindezi,”kuchaza uHunt.Ngalo mphumela uthe: “Empeleni lomphumela akusiwona owami ngedwa kodwa oweqembu lonke leChiefs.
Yize sinqobile kodwa kumele silungiselele imidlalo emithathu esele yeligi.
Mayelana nomdlalo wesigaba esandulela esamanqamu kubukeka izophazamisa izinhlelo zokuqala amalungiselelo esizini entsha, kodwa akusenani sizibona.”Komunye umdlalo i-Al Ahly iqhubeke lapho igcine khona iwashisa ijezi iMamelodi Sundowns ibambana nayo ngo 1-1 emlenzeni sesibili wama-quarterfinal eCaf Champions League obuseLucas Moripe Stadium, izolo ntambama.I-Al Ahly ibivele ize kulo mdlalo ihamba phambili ngamagoli njengoba emlenzeni wokuqala kuyiyona ebinqobe ngo 2-0 eCairo, e-Egypt, ngoMgqibelo odlule.Nokho ezikaPitso Mosimane zikhombise zisuka nje ukuthi azizile ukuzosinisa amahleza kulo mdlalo ngenkathi uYassir Ibrahim engqomfela phakathi ngekhanda ibhola ebeliyikhona ebigotshwe u-Amr Sulaya ngomzuzu ka-11.Okuqaphelekile kulo mdlalo ukubuya kwesiklwibhishi nesethenjwa seDowns, uThemba "Mshishi" Zwane nenjini yasesiswini u-Andile Jali abangadlalanga emlenzeni wokuqala e-Egypt, abadlake kangcono kakhulu kulo mdlalo.UMosa Lebosa uyena otholele iDowns igoli lokulinganisa ngomzuzu ka-29 engqomfela phakathi ngekhanda ibhola ebeligotshwe u-Aubrey Modiba kade kuyikhona.Nakuba ziye ekhefini zibambene ngo 1-1 kodwa kodwa iDowns yiyona ebiphethe umdlalo ngesiwombe sokuqala, nakwesesibili bekuyesifanayo kodwa kwala khona ukwenza.IDowns bekudingeka inqobe lo mdlalo ngo 3-0 ingangenelwa goli kulo mdlalo ukuze izibekisele indawo kowandulela owamanqamu, nokho okugcine kungenzekanga njengoba ezikaMosimane zibukeke "zipake ibhasi" kulo mdlalo.Ngemuva komdlalo uPitso Mosimane ocija amaRed Devils uphume enkundleni eqhasha ngaphandle kokuxhawula kubalingani bakhe beSundowns.
Ekhuluma nabezindaba emuva komdlalo uthe uphoxeke kabi ngemibiko ebibhalwe ezingqwembeni endleleni eya enkundleni.“Ngiyazibuza ukuthi kumele ngilenzeleni engcono leli qembu njengoba abalandeli balo bengithuka ngale ndlela.
Okungizwisa ubuhlungu kakhulu ukungithuka ngomama.
Ngiyamazi umuntu obephehla lokhu, kodwa kulungile, ”kukhala uMosimane.
Isikhulu asizilungele izinselelo eziza nokunqoba iNedbank
SITHEMBISO MKHIZEUNGENA ezintangeni umnikazi weRichards Bay, uSifiso "Jomo" Biyela uma ebuzwa ukuthi ngabe uzilungele izinselelo zokunqoba iNedbank Cup.INatal Rich Boyzs idlulele kuma-quarterfinal eNedbank Cup ngemuva kokuqumba phansi iTS Sporting ngo 2-1 emdlalweni weLast 16.
Emdlalweni wokuqala leli qembu eliphekwa uSimo Dladla lawashisa ijezi iKaizer Chiefs.Kuma-qaurterfinal ezikaBiyela ziqhathwe neChippa United edlule kwiCape Town City ngo-2-1.
Umdlalo ungoMgqibelo ngo-3.30pm eSisa Dukashe Stadium, eMdantsane.Amanye amaqembu adlala kwiGladAfrica Championship akuma-quarter final, iCape Town All Stars ezodlala nontanga bayo iPretoria Callies.INedbank Cup idume ngokuba nofishi abancane abadla abakhulu, ngo-2019, iTS Galaxy eyayidlala kwiGladAfrica, yamangaza izwe ishaya iKaizer Chiefs kowamanqamu ale nkomishi.Yaba yiqembu lokuqala elidlala kulesi sigaba ukunqoba lo mqhudelwano, nokudlala kwiCaf Confederation Cup okubikwa ukuthi inezindleko ezimba eqolo.Ebuzwa uBiyela ukuthi njengoba abafana bakhe beshisa ngalolu hlobo, ngabe uzivivele yini izindleko zokunqoba iNedbank Cup, uthe: "Eish, iqhinga liyozakha uma kwenzeka ngibhekana naleso simo.
Ukukhuluma iqiniso, bengingakulindele ukufika kulesi sigaba esesikuso.
Ubhekana nezinselelo ezifana nalezi uma unabadlali abanethelante, abalithandayo iqembu labo.”Uqhube wathi: "INedbank Cup kayikho ezinhlelweni zami, ekhanda kuduma isicoco seligi.
Sisembhidlangweni wokuqoqa amaphuzu awu-65.
Ngizokwenza konke okusemandleni ukujabulisa abadlali bami ukuze lifezeke leli phupho.
Ngingamane ngikhiphe amabhonasi uma kungiphoqa.
AmaNatal Rich Boys ngiwafuna kwiDStv Premiership ngesizini ezayo.”UDan "Dance" Malesela owanqobisa iGalaxy, iNedbank ngo-2019, uthe ukunqoba kweBay kwiKaizer akusho ukuthi kumele bayisabe.“Ngiwumuntu ongenandaba nokuthi amaqembu aqhathwe kanjani, nokuthi iqembu elithile lizodlala nobani.
Okubalulekile ukuthi sizodlala kanjani emdlalweni ozayo, kusiphoqa ukwenyusa izinga.
Kunamaqembu asatshwa kungafanele, uthole ukuthi uma sesidlala nawo awanasimanga,” kubeka uMalesela ngemuva kokuqhathwa kwabo.Nasemidlalweni yeligi iBay kuyihambela kahle.
Iqhwakele ngamaphuzu awu-28 emuva kwemidlalo ewu-16.
Kuyibhedele ekugcineni iSwallows ibanjwa koweligi
SITHEMBISO MKHIZEIPHINDE yahluleka iSwallows ukuzibuyisela embangweni wesicoco seligi, ibambana ngo-1-1 neTshakhuma Tsha Madzivhandila (TTM) emdlalweni obuyizolo, eDobsonville Stadium.Igoli leSwallows  libhakuziswe enethini uZaphania Mbokoma ngomzuzu ka-31 ngemuva komnyakazo omuhle kaKamohelo Mahlatsi noRuzaigh Gamildien.Ele TTM kube iphenathi evalelwe phakathi uBulelani Ndengane esikhathini sikanompempe.IZinyoni zibulawe uPetso Maphanga ongene esiwombeni sesibili  owise uNdengane ebhokisini singekho isidingo.Usawoti esilondeni seSwallows uphinde wathelwa ukunqoba kweLamontville Golden Arrows eshaye iBlack Leopards ngo-3-1.I-Arrows inyukele kweyesine ngamaphuzu awu-32, Izinyoni zehlela kweyesihlanu ngawu-31.Izolo bekuwumdlalo weshumi  Izinyoni zidlala ngokulingana.
Zagcina ukunqoba ngoJanuwari zishaya iBaroka.Njengoba beziphuma ekushayweni okokuqala zidlala neTS Galaxy koweNedbank Cup, bekwethenjwa ukuthi zizokwazi ukuvala igebe lamaphuzu phakathi kwazo namaqembu angaphezulu.Esiwombeni sokuqala okugqame kuso unozinti weSwallows, uVirgil Vries obevimba izinguzunga zamashodi kaRhulani Manzini noFarai Madhanaga, kuhlasele zisuka yona iSwallows.Ukuhlangana kukaKamohelo Mahlatshi, Kgaokgelo Sekgota noGamildien kuzithwalise kanzima izitobha zeTTM.UNdengane weTTM  obematasa nokudlalisa kabi uMahlatshi usindele unompempe uPhilangenkosi Khumalo obekubonakala engazimisele ukukhipha amakhadi kwesokuqala.Kwesesibili ugcine elitholeli eliphuzi uNdengane.
Bese kungathi uyabukisa uKhumalo ngokukhipha amakhadi aphuzi.Nakuba ibhola belisezinyaweni zeSwallows esikhathini esiningi kodwa iTTM beyifika kuzwakale ebhokisini lezitha.Ukube  ubelele eVries ngabe kushintshwe iTTM isivalele amagoli amathathu kaManzini nelikaMadhanaga.Abaqeqeshi beTTM, uMpho Maleka noDavid Mathebula kuthe uma bebona ukuthi kuyonakala, esiwombeni sesibili babeuya noCelimpilo Ngema ongene esikhundleni sikaManzini noJoseph Malongoane abangene bayishukumisa bebambisene noLerato Lamola ongawuqedanga umdlalo.Ngoka-50, uNgema udedele ingizunga evinjwe uVries maqede walimala ihlombe.Ukungena kukaTokelo Ranti noThabo Rakhale kube nezithelo, iTTM bese ihlasela ingaqedi okudale ukutatazela kwabeSwallows.Zivele sezikhona izinkulumo ezithi insimbi seyiqalile ukushisa kubadlali nakubaqeqeshi beSwallows.
Amanye amaqembu aseyibambile indlela edlala ngayo.ISwallows isiyoze idlale neChippa United ngoMashi 20, eNelson Mandela Bay Stadium.ITTM izoqhubeka nokuhlala endaweni ka-14 ngamaphuzu awu-16, emidlalweni ewu-18.Kolandelayo iTTM izokwamukela iLamontville Golden Arrows, e-Old Peter Mokaba Stadium ngoLwesithathu.Imiphumela yeDStv Premiership:SuperSport United 0-0 TS Galaxy; Cape Town City 1-2 Stellenbosch; Chippa United 0-3 Orlando Pirates; Black Leopards 1-3 Lamontville Golden Arrows; Swallows 1-1 Tshakhuma.Imiphumela yeGladAfrica Championship:Cape Umoya United 0-2 Uthongathi; JDR 1-2 Cape Town All Stars; Bizana Pondo Chiefs 0-0 Richards Bay FC; Jomo Cosmos 1-3 TS Sporting; Polokwane City 1-0 University of Pretoria; Pretoria Callies 2-3 Royal AM; Sekhukhune 1-0 Free State Stars; Cape Town Spurs 1-1 Steenburg.I-LOG YE-DSTV PREMIERSHIPAmaqembuPWDLFAPtsSundowns16106026736Pirates20983241535SuperSport20974281934Arrows18882271732Swallows187101211331AmaZulu18774241928CPT City        19676292825TS Galaxy18585181723Baroka18567192521Chiefs17476172019Celtic19478192319Stellenbosch17467182218Chippa18378162316Tshakhuma17377102116Maritzburg173410132313Leopards183312143112
UMotsepe umelwe wukukhipha iCaf ehlazweni
“I-AFRICA idinga ukuhlanganyela ngobuhlakani, kanjalo nesiphiwo esikhethekile sabo bonke omengameli (bezinhlangano eziphethe ibhola) emazweni angamalungu (eCaf).”Lawa ngamanye amazwi kaPatrice Motsepe ngesikhathi emukela ukuqokwa kwakhe ukuba  ngumengameli omusha weConfederation of African Football Association eRabat, eMoroco ngoLwesihlanu.“Uma sonke sisebenza ngokubambisana, unobhutshuzwayo e-Afrika uzokuba nempumelelo nentuthuko engakaze ibonakale phambili,” kusho le njinga yezimayini ekleliswe yaba ngeyesishiyagalolunye kubantu abacebile e-Afrika.Uthe uthokoze kakhulu (ngokuqokelwa esikhundleni).
Ngakho izinto kuzodingeka zenziwe ngokukhulu ukushesha ngoba muningi kakhulu umsebenzi osadinga ukwenziwa.
Kuzodingeka senze isiqiniseko sokuthi ibhola lase-Africa aligcini nje kuphela ngokwaziwa lapha e-Africa kuphela  kodwa nasemhlabeni wonke.
“I-Africa ichitha izigidi zama-dollar minyaka yonke ithenga amalungela emidlalo yebhola komabonakude ukuveza amaligi angaphandle kwe-Afrika.
Kunesidingo sokuthi sizakhele eyethu imikhiqizo, ngaleyo ndlela sizophumelela.“Ibhola lase-Africa ngeke liphinde lifane nakuqala.
U-95% wezingxoxo zethu uzoba yibhola, ngiyavuma kuhle lokho, kodwa kuzofanele kube no-5% lapho sizoxoxa khona ngokubaluleka kwezinkampani ezizimele (ezingafaka imali ebholeni).
Sidinga ukubuyisa ukuziqhenya, isithunzi nokuhlonishwa kwe-Africa,” kusho uDkt Patrice Motsepe.UMotsepe ukhuluma kanjena nje, ubhekene nenselelo enkulu yokukhipha iCaf ehlazweni engene kulo iphethwe ngu-Ahmad Ahmad obe ngumengameli wokuqala wale nhlangano odabuka e-Afrika esemazansi.U-Ahmad ngowaseMadagascar, umiswe iminyaka emibili engazihlanganisi nebhola emuva kokulahlwa ngamacala enkohlakalo.“Ukubola kwesandla”sika-Ahmad kubonakale nangokuthi womahlanu amazwe abemele iCaf kwi-2018 Fifa World Cup aphume wonke esigabeni samaqoqo, obekuqala ukwenzeka eminyakeni engu-36.Kuqokwa u-Ahmad, ekhipha u-Issa Hayatou, waseCameroon obeseqhoqhobele esokuhola iCaf iminyaka engu-29, kwaba khona abasola umengameli weFifa, uGianni Infantino ngokuba nomthelela emiphumeleni yokhetho.Nasekuqokweni kukaMotsepe angaphikiswa, asifihliwe isandla sika-Infantino kwazise ubephambili emihlanganweni ebiseMorocco ngaphambi kokhetho.Kule mihlangano bebekhona bobane abebebanga, uMotsepe, u-Ahmed Yahya waseMauritania no-Augustin Senhgor waseSenegal abaphume embangweni bamukela ngaphambi kokhetho izikhundla zokuba ngamaphini, elesibili nelokuqala kaMotsepe.Kanjalo noJacques Anouma wase-Ivory Coast, osale ekhalela “intandoyeningi” ekhonjwa kwesokuba ngumeluleki oyisipesheli kaMotsepe.Ukukhipha iCaf ehlazweni, nazi ezinye zezinto ngokombiko we-AFP, ezimele uMotsepe ukuba aziqondise.Ukulwa nenkohlakaloIgama leCaf lingcolisekile eminyakeni edlule lilandelwa yizinsolo zenkohlakalo, ezinye zazo eziqinisekisiwe ophenyweni lweFifa kwazise wamiswa iminyaka emihlanu u-Ahmad.Okufanele kukhathaze uMotsepe wukuthi ngaphambi kokumiswa u-Ahmad ubesekwa yizifunda ezingu-46 kwezingu-54 zeCaf ukuthi abuyele ihlandla lesibili ekubeni ngumengameli.
U-Ahmad usolwa “ngokukhwabanisa imali, wukusebenzisa amandla ngendlela engeyiyo, wukwamukela nokunikezela ngezipho nokunye“.Indlela yokuphatha Umbiko wakamuva wocwaningo lwamabhuku olunzulu wePricewaterhouse Coopers uveze ukuthi iCaf inezinto eziningi ezikhokhela ngemali eqhamuka kuye ekhukhwini lakhe, okunika isithombe sokungaphathwa ngendlela kwezimali nenhlangano uqobo.
Amabhuku ayo kuthiwe “kawakholakali” okuningi ukusebenza kwemali akunawo amaphepha akusekayo.Emahhovisi ekomkhulu eCairo kuthiwa ashoda ngabasebenzi, okuholela ekutheni abakhona badonse kanzima futhi bangabi namdlandla.Ukungabonwa kwiTV kwemidlaloInhlangano ehamba phambili ukusakaza ibhola lase-Afrika ngesiNgisi eseGoli, iSuperSport, igcine ngo-2019 ukukhombisa imidlalo yamaqembu yeCaf ngenxa yengxabano ngezinkontileka.“Ezinselelweni ezibhekene noMotsepe wukwakha ubumbano kwiCaf nokulungisa indaba yemidlalo kwiTV,” kusho uKalusha Bwalya, oke wengamela inhlangano eyengamele ibhola eZambia futhi oke wanqoba i-African Footballer of the Year.Wukulungisa ezokuxhumanaUma ungena kwi-website yeCaf kuncane kakhulu okuthola okumayelana nezindaba zebhola lase-Afrika.Uma uvula inkinobho ethi “Competitions?
World Cup 2022” uthola uhla lwemidlalo, izinkundla namagama onondweba emidlalo yokuhlunga edlalwe ngoSepthemba 2019.
Ayikho kodwa imiphumela, amagama abashaye amagoli nezikhathi zamagoli.Imidlalo ezodlala ngoMeyi iqhathwe ngoJanuwari 21, 2020 kodwa namanje uhla lwemidlalo olukhona kalunayo imininingwane edingekayo.Indaba yonondwebaZihlale zivela izinsolo zesandla semfene konondweba emidlalweni yeCaf.Ayikho iVAR e-Afrika futhi no-Infantino uyayibona inkinga, useze wathi akuqokwe uhlu lonondweba beqophelo base-Afrika abazoholelwa yiFifa.Ukulungisa udaba lwemihlomuloAmaqembu amaningi agcina engayikhuthaleli imidlalo yeCaf ngoba imali yemihlomulo iqala ukungena emuva kwemizuliswano emibili (kwiChampions League), emithathu (kwiConfederation Cup).Nalawo maqembu abekezela aze ayonqoba isicoco seChampions League esihambisana noR37 million, akhala ngokuthi akuwenzeli mehluko otheni kwazise isigamu sikhokha amabhonasi abadlali.“Kuyichilo ukuthi abanikazi bamaqembu anqoba izicoco bangena emaphaketheni abo ukuqinisa amabhuku ezimali,” kusho u-Infantino.
Uvuma eyokubanjwa kweqhinga lokunqoba OweZinyoni
UMQEQESHI weSwallows, uBrandon Truter, uvuma eyokubanjwa kwamaqhinga abekade ezigelezela ngawo esaphuma kwiGladAfrica Championship ekuqaleni kwesizini.IZinyoni zitheleke kwiDStv Premiership zathwesa ubunzima inqwaba yamaqembu, zithela othulini athenjiwe okukhona kuwona iKaizer Chiefs.
Nokho itshe seligaya ngomunye umhlathi njengoba sezihluleka ukucosha amaphuzu agcwele.
ISwallows isidlale ngokulingana emidlalweni eyisihlanu yeligi ilandelana nakuba ingayazi induku kwengu-17 kwiPremiership.UTruter uveze ukuthi abaqeqeshi bamaqembu sebeyalazi "ikhubalo" lakhe.
"Iqembu libukeka liphephile ezembeni.
Manje sesiqala umjikelezo wokugcina walo mjaho.
Kufanele siqhamuke namasu amasha esizowasebenzisa eqenjini ngoba abantu sebeyibonile indlela esilihlela ngayo iqembu futhi bayakusebenzisa lokho.
Uyabona ngesibalo semidlalo esiyidlala ngokulingana.
Ngokwamaqhinga sekuqala ukuba nzima.
Kodwa kumnandi, kwenza ucabange ujule.
Awukwazi ukuthembela ekutheni unjena futhi izinto uzenza ngendlela ethize.
Kufanele kube khona esikwenzayo ezimeni ezithize emidlalweni.
Kodwa kumnandi.
Akukwenzi unethezeke," kusho uTruter.ISwallows izovakashela iTshakhuma Tsha Madzivhandila (TTM) emdlalweni weLast 16 yeNedbank Cup ePeter Mokaba Stadium, ePolokwane, kusasa ngo-6 ntambama.
"Wumdlalo onzima esizowudlala neTTM.
Angicabangi ukuthi iseyiqembu elifanayo nesidlale nalo ekuqaleni kwesizini.
Badlala kahle.
Ngicabanga ukuthi manje sebewine imidlalo emithathu ilandelana.
Ngakho kuzoba wumdlalo onzima.
Abadlali babukeka bezelwe kabusha ngaphansi kwabaphathi abasha.
Bafuna ukudlala.
Kunabadlali abasezingeni eliphezulu abangawushintsha umdlalo.
Kuzoba nezinguquko esikimini sethu, kodwa hhayi ngoba siwuthatha kancane lo mqhudelwano noma siwuthatha njengento engekho phambili kithina.
Sifuna ukwenza kahle kuyona yonke imidlalo kungakhathalekile ukuthi yiligi noma yindebe.
Sizobophela abadlali abangu-11 abakhona," kusho uTruter.I-TTM, esinabaphathi abasha, izintambo kuyona zisabanjwe uDavid Mathebula noMpho Makola njengoba uDylan Kerr esalinde imvume yokusebenza kuleli.
I-UEFA isongela amaqembu ezimpunyela aqala iSuper League
INHLANGANO ephethe ibhola e-Europe, i-UEFA, isisongele amaqembu ezimpunyela ase-Europe asememezele ukuthi azoba yingxenye ye-European Super League (ESL) ngokuthi bazowakhipha kuyo yonke imincintiswano engaphansi kwe-UEFA.
NgeSonto, amaqembu ahamba phambili e-Europe athuse iziphathimandla zebhola ngokunjalo nabalandeli ememezela izinhlelo zomncintiswano omusha ozobizwa nge-ESL.
Kulawo maqembu kubalwa ayisithupha ase-England (Manchester United, Manchester City, Liverpool, Arsenal,  Chelsea, neTottenham Hotspur), amathathu ase-Italy (Juventus, Inter Milan, AC Milan), namanye amathathu ase-Spain (Barcelona, Real Madrid, Athletico Madrid).
Onke lawa maqembu ajoyina i-ESL njengabasunguli, kanti uma isiqalile ngeke agawulwe yizembe futhi ngeke adinge ukuhlungela ukudlala kuyo minyaka yonke.
Ngokwemibiko yamaphephandaba ezemidlalo e-Europe, kuvela ukuthi iBayern Munich neDortmund banqabile ukuba yingxele yale ligi, okwamanje.
NePSG yaseFrance, equkethe abadlali abaphambili emhlabeni, kuvela ukuthi isaziqhathulula, kayifuni ukumataniswa nalo mncintiswano.
I-Juventus ibe yiqembu lokuqala ukuqinisekisa ukuthi izobe idlala kwi-ESL abathemba ukuthi izoqala ngesizini ezayo.Iphendula lezi zindaba i-UEFA nezinhlangano ezengamele amaligi emazweni ase-Europe, bathe bazokwenza konke okusemandleni ukuvimba lo mncintiswano.“Sizobheka konke esingakwenza ngokomthetho wezinkantolo ngokunjalo nangokomthetho wezemidlalo.
Ingqikithi yebhola isekubeni khona kokuncintisana kumdlalo, akukwazi ukuba okunye,” kusho UEFA esitatimendeni.
Ithe amaqembu azoba yingxenye ye-ESL azovalelwa ngaphandle kuyo yonke imincintiswano ye-EUFA yamaqembu okubalwa kuyo i-UEFA Champions League (UCL) ne-Europa League.
I-UEFA isongela kanjena nje kuyimanje iManchester City, Real Madrid neChelsea bakuma-semifinal e-UCL.
Kwi-Europa League nakhona kubusa amaqembu afuna ukudlala kwi-ESL njengoba kuma-semifinal kukhona iManchester United ne-Arsenal.
Ngaphandle kokuvalelwa ngaphandle kule mncintiswano, i-UEFA ithe abadlali abagijima kuleli qembu bangase banqatshelwe ukudlalela amaqembu esizwe.
Kuphinde kwayibhimbela   i-Arrows ibanjelwa ekhaya
ILAMONTVILLE Golden Arrows iphinde yahluleka ukubuyela emgqigqweni wayo eqale ngawo isizini ibanjwa yiBaroka emdlalweni weDStv Premiership eSugar Ray Xulu Stadium, eClermont, izolo ntambama.I-Arrows, ehlulwe okwesibili kule sizini emidlalweni yeligi iqunjwa phansi yiBlack Leopards ngesonto eledlule, bekulindeleke ukuthi ibuyise umfutho wayo oholele ekutheni idlale imidlalo engu-11 ingahlulwa kule sizini.
Umgqigqo omuhle we-Arrows unyomfwe yiCape Town City emasontweni adlule.
Izolo kuphinde kwacaca ukuthi Abafana Bes'thende badonsa kanzima ukubuyisa umfutho abaqale ngawo isizini oholele ekutheni baphenduke elinye lamaqembu esatshwayo kwiPremiership.IBaroka iyona ezinze kuqala, yangena iphindelela ebhokisini le-Arrows.
Nokho udonga lwasemuva lwe-Arrows luphumelele ukuyichiliza yonke iminyakazo.
Unozinti waBafana Bes'thende, uSifiso Mlungwana, utakule ezakhe echithela ngaphandle i-free kick ebiyingozi kaJoslin Kamatuka ngomzuzu ka-12.
Emuva kwalokho, i-Arrows iyibonile ingozi eyicathamelayo, yaqala yangena emdlalweni.
Nokho awekho amathuba abephakamisa amaphaphu kwazise iminyakazo eminingi iphelele odongeni lwasemuva lweBaroka.Esiwombeni sesibili, iBaroka ibuye nomfutho ofanayo neqale ngawo umdlalo, yafaka ingcindezi kwi-Arrows.
Nokho Abafana Bes'thende ngokuhamba kwesikhathi bakushintshile konke lokho, bangena ngawo wonke amazibuko befuna igoli.
Kodwa ke kucacile ukuthi iBaroka isebenzela ukuphuma nephuzu ngesikhathi unozinti wayo u-Oscarine Masuluke eselala phansi, enza sengathi ulimele, nobekuyimizamo yokuhambisa isikhathi.
I-Arrows ibilokhu izame njalo ukuthola igoli kodwa kwanhlanga zimuka nomoya.
Womabili amaqembu agcine ehlomule ngephuzu.
Komunye umdlalo weligi obuyizolo eSisa Dukashe Stadium, eMdantsane, iChippa United neCape Town City nabo bashayane baze babukana umdlalo uphela ngo 0-0.
I-LOG YE-DSTV PREMIERSHIPAmaqembuPWDLFAPtsSundowns16106026736SuperSport19964281933Pirates19883211532Swallows17791201230Arrows17782241629AmaZulu18774241928CPT City        18675282625TS Galaxy17575181722Baroka18567192521Chiefs17476172019Celtic18468182218Chippa17377162016Stellenbosch16367162115Tshakhuma1636792015Maritzburg163310122212Leopards173311132812
UMoseamedi uthemba umgqigqo wasekhaya weTeam of Choice
SITHEMBISO MKHIZELIMNIKA ithemba irekhodi lakamuva lokwenza kahle ekhaya, uJudas Moseamedi ongenye yezinsika zeMaritzburg United ephoqwa isimo ukunqoba kwiBaroka, kusasa, ngo-5 ntambama, eHarry Gwala Stadium.Ngenxa yokwazi isimo iqembu elibhekene naso, lo mgadli osashaye amagoli amane kule sizini yeDStv Premiership, uthe sebekudlulisile emqondweni ukushaywa kwabo i-Orlando Pirates ngo 2-0 kodlule.
Kuyabaphoqa ukuthi bawathole womathathu amaphuzu kwiBaroka ukuze basuke emsileni.
"Sisenalo ithuba lokusuka kule ndawo esikuyo.
Ngeke kusize ngalutho ukulahla ithemba.
Noma sidliwe kodlule kodwa kuyathokozisa ukubona ozakwethu benokuzethemba, begqugquzekile futhi kunokumamatheka ebusweni babo.
Ukudlalela ekhaya kwenza kube lula ukwehlula iBaroka.
Kumele senze isiqiniseko sokuthi siyaqhubeka nokungehlulwa ekhaya", kubeka uMoseamedi.Emidlalweni emithathu yakamuva, eHarry Gwala Stadium, iTeam of Choice, eqeqeshwa u-Ernst Middendorp, ishaye ngo-1-0 iBlack Leopards, yabambana ngo-1-1 neKaizer Chiefs, kowokugcina yabhaxabula iChippa United ngo-5-1.Ihleli endaweni ka-13 kwi-log ngamaphuzu awu-20, emidlalweni ewu-21.Uma isafuna ukudlala kwiDStv Premiership ngesizini ezayo kumele kule midlalo eyisishiyagalolunye eyisalele igweme ukulahla amaphuzu.Okungayiduduza ukuthi iphethe esandleni  umdlalo kwiLeapords esekugcineni ngamaphuzu awu-13, nemibili kwiChippa United anamaphuzu awu-17.Nokushaywa kweChippa United yiBaroka, ngoLwesibili, akubuzwa ukuthi kuzijabulisile azikaMoseamedi.
AmaChilli Boys abambe unombolo-13 ngamaphuzu awu-19.UMoseamedi uthe balindele umdlalo onzima kwiBaroka.
"Uma ubheka imiphumela yemidlalo yakamuva yeBaroka uyabona ukuthi bayiqembu elidlala kahle.
NakoweChippa, batshengisile ukuthi bayiqembu elinzima.
Okwethu okuzilungiselela ngokuphelele".Ukunqoba kweBaroka, ngoLwesibili kuyibeke  endaweni yesishiyagalombili.
UGoodman Mosele oshaye igoli lokunqoba iChippa maqede waqokwa njengomdlali wosuku, uthe: “Iseyinde indlela, lesi yisiqalo.
NgoLwesihlanu sinomdlalo onzima neMaritzburg, uma singaphinde sithole amaphuzu amathathu kungaba lula ukubheka phambili.”Kusasa iTeam of Choice izobe ilwela ukubuyisa izinduku kwiBaroka.
Emlenzeni wokuqala yashaywa ngo-2-1 ekuhambeni.
UGcaba ubona iCosmos isenethuba embangweni wesicoco seGladAfrica
STHEMBISO NGOBESEISITOBHA  seJomo Cosmos, u-Ayanda Gcaba, sibona besenalo ithuba lokufica amanye amaqembu aphezulu kwi-log yeGladAfrica Championship.UGcaba usho kanje ngaphambi kokuba ezakhe zibhekane noThongathi FC emdlalweni ozokuba ngoMgqibelo ngo-3.30 ntambama ePrincess Magogo Stadium, KwaMashu.ICosmos eqeqeshwa ngumnikazi wayo u-Ephraim “Jomo” Sono, iyiqale ngegiya eliphezulu isizini ka-2020/2021, kepha kamuva kubukeka izinto zingayihambeli kahle njengoba ilahla amaphuzu.Ngempelasonto edlule ikhale ngaphansi kwiTS Sporting ishaywa ngo 3-1 , eTsakane Stadium.
Ukwehlulwa kwayo kuyishovele kunombolo-11.
Inamaphuzu awu-20 emidlalweni ewu-16.Ngakolunye uhlangothi, uThongathi olucijwa nguPitso Dladla, luzoya kulo mdlalo luhambela phezulu njengoba luguqise ngo 2-0 iCape Umoya United, eKapa.
AmaCane Cutters asendaweni yesishiyagalolunye ngamaphuzu angu-21 emidlalweni engu-15.UGcaba uvumile ukuthi ayibajabulisi neze indawo abakuyo manje, kwi-log.“Isimo esikuso kwi-log asisihle neze futhi akusijabulisi kodwa kuzomele sikuguqule ngokushesha ukuze sibuyele embangweni wesicoco seligi.“Nakuba ngingafuni ukuzwakala njengomuntu obeka izaba kodwa imbangela enkulu yokungenzi kahle kwethu emidlalweni yakamuva, kube wukulimala kwabanye abadlali abamqoka beqembu kanti abanye bebesezigwebeni zamakhadi nokuyinto ephamazise umgqigqo iqembu eliqale ngawo isizini,” usho kanje uGcaba owayegijima kwiFree State Stars nakwi-Orlando Pirates kumasizini edlule.Lo mdlali uqhube wathi: “Ngicabanga ukuthi ukubuya kwabanye abadlali kuzokwenza iqembu lethu liqine kakhulu.
Nakuba okwamanje sihlezi endaweni engeyinhle kodwa ngokubona kwami sisenalo ithuba lokuwafica amaqembu aphezulu.
Okuzomele sikwenze nje wukuthi siqinisekise ukuthi siyayinqoba imidlalo yethu ezayo.
Ngicabanga futhi ukuthi uma singanqoba imidlalo emibili kulandelana lokhu kungenza umehluko omkhulu kakhulu kwi-log.”Ngesikhathi  iCosmos igcina ukuhlangana noThongathi kwiligi ngoDisemba,  kwanqoba iCane Cutters ngo 1-0.Imidlalo yeGladAfrica Championship yangempelasonto:Kusasa - Ngo-3.30pm: Steenberg United v Cape United – (Idas Valley).NgoMgqibelo - Ngo-3.30pm: Uthongathi FC v Jomo Cosmos (Princess Magogo); University of Pretoria v Sekhukhune United (ABSA Tuks Stadium).NgeSonto - Ngo-3.30pm: Pondo Chiefs v JDR Stars (Princess Magogo); TS Sporting v Polokwane City (Kabokweni Stadium).
Umpetha ka-400m usebheke ukungena kuma-Olympics
SITHEMBISO MKHIZEUZIBONA engakwazi ukungena eqenjini elizomela elakuleli kuma-Olympic Games, uZakithi Nene, ojabulise abathandi bezokusubatha baKwaZulu-Natal enqoba indondo yegolide ku-400m  kuma-ASA Senior Track and Field +Combined Events & 20km Championships aphothulwe ePitoli ngempelasonto.
Kulo mqhudelwano obushisa phansi, uZakithi oqeqeshwa uVictor Vaz, ushaye intambo ngesikhathi esiwu-45.54.
Isibili sithathwe uLottering Darll wasesifundeni i-Eastern Province Athletics (EPA) noConrade Pieter we-Athletics Central Northwest (ACN).Ama-Olympics azokuba seTokyo, eJapan ngoJulayi.
Isikhathi esibekelwe ukungena kuma-Olympics ka-2021 ku-400m u-44:90.UNene utshele Isolezwe ukuthi ukunqoba  indondo ezingeni likazwelonke kungenye yempumelelo angasoze ayikhohlwa empilweni yakhe.
"Ngibonga kakhulu kumqeqeshi wami nasemndenini wami ngokuhlale bengeseka.
Ukunqoba emqhudelwaneni obusePitoli, ngishiya abantu abafana noLottering noPieter kuyinto enkulu kimina.
Ngicabanga ukuthi siyiKwaZulu-Natal kukhulu ebesingakwenza kodwa sizamile.
Ingijabulisile indlela esidlale ngayo.
Njengamanje isifiso sami ukumela izwe lami kuma-Olympics.
Nomqeqeshi wami nabobonke abangiphethe sisazohlala phansi sibone ukuthi lokhu sikuhlela kanjani.
Ikusasa liyakhanya kubasubathi bakithi, isifiso ukubona abasubathi baKwaZulu-Natal begcwala emaqenjini esizwe.
Ngithanda nokubongela uMathanga (Mbuleli) nabanye  ngobungcweti abutshengisile enqoba ku-10 000m," kuchaza uNene.Lo msubathi odabuka eMnambithi uhambela phezulu kulezi zinsuku kulandela ukuthi eqokelwe eqenjini lesizwe le-relay eliya kumaWorld Athletics Relay ePoland angoMeyi 1-2.
"NasePoland ngithembisa ngokuqhubeka nokusebenza kahle.
Kuzoba nzima, kodwa ngizolwa, kungamane kunqamuke izinyawo.“USteve Mkasi ongumengameli weKwaZulu-Natal Athletics (KZNA) uthe beyithimba bajabule kakhulu.
"Lesi yisiqalo, kukhulu kuyeza.
Sisazohlangana sibone ukuthi abasubathi bethu sibajabulisa kanjani.
Kumele sivumelane ngokuthi sibakhuthaza  kanjani, siyaziqhenya ngabo.
Sifisa ukuthi babe khona abazomela elakuleli kuma-Olympics,“ kubeka uMkasi.Abanye abanqobile:100m (M): Akani Simbine100m (W): Reabetse Moloi200m (M): Wayde van Niekerk200m (W): Justine Palframan400m (W): Deline Mpiti400mh (M): Le Roux Heimman400mh (W): Wenda Nel800m (M): Tshepo Tshite800m (W): Prudence Sekgodiso500m (M): Precious Mashele500m (W): Caster Semenya10 000m (W): Glenrose Xaba10 000m (M): Mbuleli Mathanga
UMazinyo uyaziqhenya ngokutakula iMaritzburg
XOLILE MPISANEUMQEQESHI weMaritzburg United, u-Ernst Middendorp, uthi ukuvala ngqi emuva ikhona okubasizile ukuthi baphephe engozini yokudliwa yizembe.I-Team of Choice ingene emdlalweni wokusonga isizini, ewudlale nomkhaya AmaZulu, idinga iphuzu ukuze ingazifaki engcupheni yokudlala kweyokuhlunga.Emva kokungenisa amagoli amabili bedlala neSuperSport United, uMiddendorp uthe baqhamuke neqhinga elenze bagcine bebambene noSuthu ngo-0-0, baqeda endaweni ka-13 ngamaphuzu awu-30.“Ngiyasazi isimo ukuthi besinjani ekuqaleni kukaDisemba.
Emva kwemidlalo eyisithupha, besingenawo amaphuzu.
Emva kweyisishiyagalombili, besinamaphuzu amabili kuphela kwawu-24 ebesesiwadlalelile.
Siqede imidlalo ewu-15, okunguhhafu wesizini, sinamaphuzu ayisishiyagalolunye kuphela, kodwa manje sesiphethe isizini ngawu-30,” kusho uMiddendorp.“Sikhethe ukungena kulo mdlalo wokugcina nezitobha ezine emuva.
Bezingakhuphuki nakancane futhi zingavuli izikhala phakathi kwazo.
Zidlale ngokubambisana nabadlali ababili ebesiqinise ngabo isisu.“Ngesikhathi silungiselela uSuthu besibheke kakhulu ukuthi sidlale ngokusondelana, silekelelane, singazivuli izikhala ngasebhokisini lethu.“Besithi sizobathola kuma-free-kick namakhona noma silinde benze amaphutha bese siyabazuma ngejubane.
Siwatholile amathuba amabili noma amathathu.
Ukuba sidlale ngobuhlakani phambili besizolishaya igoli, sithole nomphumela obungalindelwe muntu.“Kodwa-ke AmaZulu enze kahle kakhulu ngokuqeda endaweni ewafaka kwiChampions League.
Iwona abewuphethe umdlalo imizuzu yonke ewu-95, kodwa ekugcineni sawabamba ngo-0-0 ngenxa yokuzikhandla.”UMiddendorp uthe kumele bazishayele ihlombe ngokutakula leli qembu emva kokuthi lihlale emsileni isikhathi eside kwisizini ka-2020/21.“Kuyamangalisa esikwenzile.
Asingenanga kwiChampions League, asisiwinanga isicoco seligi noma enye indebe.
Sahlulwa ekhaya emdlalweni wokugcina womzuliswano wokuqala, sibambe ibhuleki, kodwa manje sisindile ezembeni, asidinganga nokudlala kweyokuhlunga.
Kumele siziqhenye, sincome abadlali ngabakwenzile, nawo wonke umuntu odlale indima ekutheni sigcine siphumelele.”
UMulenga ukhalima ozakwabo ngaphambi kowe’Downs
UMGADLI waMaZulu, u-Augustine Mulenga, ugcizelela eyokugwema amaphutha kozakwabo uma sebebhekene neMamelodi Sundowns koweDStv Premiership eJonsson Kings Park Stadium namhlanje ngo-3 ntambama.Usuthu, oludlala ingcwenga yebhola ngaphansi komqeqeshi uBenni McCarthy, luthwele amathemba enqwaba yamaqembu kwiPremiership okuthi luvimbe iSundowns ingavuli igebe elikhulu lamaphuzu esicongweni.
Ukudlubulundela kusemanje kweSundowns kungasho ukushabalala kwamathuba okuwina isicoco kwamanye amaqembu asakholwa wukuthi awukapheli umjaho.ISundowns enemidlalo ewu-20, iqhwakele ngamaphuzu awu-46.
Ilandelwa AmaZulu aseqoqe amaphuzu awu-40 emidlalweni ewu-22.
"Engingakugcizelela kozakwethu wukuthi singawenzi amaphutha amaningi ngoba bengasihlula ngawo.
Uma singabenza ukuthi bona benze amaphutha, nginesiqiniseko sokuthi sizoqoqa amaphuzu amathathu.
Kufanele nje sigweme ukwenza amaphutha amaningi.
Sonke sisebenza kanzima futhi siwubheke ngabomvu lo mdlalo neSundowns ngoba wumdlalo omkhulu.
Amaphuzu amathathu azosisondeza kubona ngoba basesicongweni se-log," kusho uMulenga.ISundowns ayikaze ihlulwe emdlalweni weligi kule sizini.
Ithole isibhaxu kwiMTN 8, CAF Champions League nakwiNedbank Cup ekhishwe kuyona yiTshakhuma Tsha Madzivhandila (TTM) sekushaywa amaphenathi ngempelasonto edlule.
Imimoya iphansi ekhempini yamaBrazilians ngenxa yalokhu.Umqeqeshi wamaBrazilians, uManqoba Mngqithi, uthe ithimba elisiza ekululameni kwabadlali lisebenza kanzima ngenxa yokuthi bafinyelele esikhathini esengeziwe neTshakhuma ekubeni bevele benemidlalo ethothene.
"Ukuba besazi ukuthi sizohlulwa, bekungaba ngcono ukuthi kwenzeke lokho emizuzwini engu-90.
Kodwa akusekho ongakwenza ngakho.
Abadlali bethu bayazi ukuthi banomthwalo kuyona yonke le midlalo futhi sidlala yonke le midlalo ngenxa yempumelelo yabo.
Ukuba bekungenjalo ngabe nathi sidlala imidlalo embalwa njangamanye amaqembu esidlala nawo.
Kodwa ngoba bayaqhubeka nokwenza kahle, kufanele bamelane nomphumela walokho.
Siyakwazi okusimele.
Siyakwazi okuzokwenzeka eThekwini.
Ngeke kube wumdlalo olula kodwa kufanele silwe.
Ithimba lethu elibhekele isimo sabadlali lisebenza kanzima ukwenza isiqiniseko sokuthi abadlali bethu basesimeni sokuya emdlalweni naMaZulu, benze okulindelekile kubona," kusho uMngqithi.Umdlalo womzuliswano wokuqala weligi wala maqembu waphela ngo-4-3 kunqoba iSundowns.
Imidlalo yeDStv Premiership:Namuhla: Ngo-3pm: Chippa United v Baroka (Nelson Mandela Bay Stadium).Ngo-5pm: Bloemfontein Celtic v Swallows (Dr Petrus Molemela Stadium).Kusasa: Ngo-3pm: Black Leopards v Stellenbosch (3pm, Thohoyandou Stadium); AmaZulu v Mamelodi Sundowns (Jonsson Kings Park).Ngo-5pm: Kaizer Chiefs v Cape Town City (FNB Stadium); SuperSport United v Lamontville Golden Arrows (Lucas Moripe Stadium).
OweSekhukhune ufuna ukufaka ingcindezi ngombango wesicoco
STHEMBISO NGOBESEUMQEQESHI weSekhukhune United, uMacDonald Makhubedu, uthi akukho ukwenza ngokunye ngaphandle kokuqhubeka nokuwaqoqa egcwele amaphuzu ukuze baqhubeke nokushubisa umbango wesicoco kwiGladAfrica Championship.UMakhubedu ukhulume kanje ngemuva kokuba ezakhe ziphunyuke ngembobo yenaliti ngesikhathi ziguqisa ngo-1-0 iFree State Stars emdlalweni wamaphuzu obuseMakhulong Stadium, eTembisa ngempelasonto.Igoli leSekhukhune libekwe enethini nguThabang Sibanyoni ngomzuzu ka-67 esiwombeni sesibili.Ukunqoba kweSekhukhune kuqhubekile nokuyibeka endaweni yesibili kwi-log ngamaphuzu angu-27 emidlalweni engu-16.IRichards Bay FC isazihola phambili ngamaphuzu angu-28.
Ngempelasonto, iBay eqeqeshwa nguSimo Dladla, iyekele ithuba elihle lokuvula igebe kwi-log njengoba idlale ngokulingana ngo-0-0 neBizana Pondo Chiefs, eKing Zwethini Stadium, eMlaza.“Sijabule kakhulu ngokuqoqa amaphuzu agcwele kulo mdlalo nakuba bekunzima kwazise besidlala neqembu elikwaziyo ukuvala emuva, ngaphezu kwalokho baqeqeshwa ngu-Allan Freese ongomunye wabaqeqeshi asebenamava kakhulu ebholeni lakuleli.“Emidlalweni yethu elandelayo kumele siqhubeke futhi nokuqoqa amaphuzu agcwele ukuze siqhubeke nokufaka ingcindezi kwiBay (Richards) okuyiyona ehlezi phezulu kwi-log njengamanje,” kusho uMakhubedu.USiyabulela Shai, odlala esiswini kwiSekhukhune, yena uthe bekubafanele ukuwunqoba umdlalo wabo neStars kwazise basebenze kanzima.“Ngemuva kokulahla amaphuzu emidlalweni yethu edlule, sizitshele ukuthi lona kumele siwunqobe kumnyama kubomvu, nangempela sikwenzile lokho.
Siyajabula ukuthi sikwazile ukunqoba lapha,” kusho uShai oqokwe njengomdlali ovelele kulo mdlalo.NgoMgqibelo, iSekhukhune izobuyela enkundleni iyobhekana ne-University of Pretoria emdlalweni ongo-3.30 ntambama e-Absa Tuks Stadium, ePitoli.
Kuzothatha isikhathi ukuhlanganisa iBafana
UMGADLI weBafana Bafana, uPercy Tau, uyibona izothatha isikhathi impumelelo ngaphansi komqeqeshi omusha, uHugo Broos, oshaye ngesithende 'amakhehla' esikwatini sakhe.UTau, ogijima kwiBrighton & Hove Albion kwi-English Premier League, e-England, ngomunye wabadlali abambalwa abasinde ezembeni likaBroos okubeke kwacaca ukuthi okudlisa iBafana wukuthi inabadlali abaningi abaneminyaka engaphezu kuka-30.
Kubadlali abamqoka abasale ngaphandle esikwatini sokuqala sikaBroos kukhona ukaputeni uThulani Hlatshwayo, Bongani Zungu, Dean Furman, Sifiso Hlanti nabanye.
IBafana izodlala ne-Uganda emdlalweni wobungani ngoJuni 10.
Ebhentshini leBafana kuzohlala amaphini kaBroos uCedomir Janevski noHelman Mkhalele.
"Kuhlala kukhulunywa uma kufika umqeqeshi omusha noma izinto zingahambanga kahle.
Siyashintshwa isikwati.
Abadlali abadala yibona abadliwa yizembe.
Kodwa ke yisinqumo somqeqeshi.
Kuhlukile ngoba kunabadlali esengidlale nabo isikhathi eside, manje ukubakhipha nje kanjalo, ufake abasha, kuzothatha isikhathi (ukuhlangana kweqembu).
Kungcono ngoba sinalo mdlalo wobungani esizowusebenzisa ukuzama ukuhlangana ngaphambi kowokuhlungela oweNdebe yoMhlaba (ngoSepthemba).
Kodwa kunzima ngoba nami ngineminyaka engu-27 okusho ukuthi nami ngiyalandela.
Sizobheka ukuthi umqeqeshi omusha ufuna senzeni nokuthi ufuna sidlale kanjani.
Kodwa ngiyathemba ukuthi kuzoba ngcono," kusho uTau.Emuva kokubolekiswa kwi-Union SG, Club Brugge yaseBelgium ne-Anderlecht, uTau ugcine ebuyele kwiBrighton eyamsayinisa edlala kwiMamelodi Sundowns ngo-2018.
KwiSea Gulls udlale imidlalo emithathu kusukela ebuyele kuyona ngoJanuwari.
Nokho uTau, oseholidini kuleli njengoba kuvalwe isizini, uthe uzohlala alwele indawo yakhe kwiBrighton wathi eyokubolekiswa ayikakhulunywa.
"Angicabangi ukuthi kukhona ofuna ukwenza lokho okwamanje.
Ngisahlale izinyanga eziyisithupha kwiBrighton.
Uma bengibolekisa kuzobe kuyini isizathu ngoba angidlalanga imidlalo eyanele.
Ngakho ngibheke ukulwela indawo yami.
Yileyo inhloso yami futhi mina neqembu sisabona kanjalo.
Iqembu lisafuna ngihlale ngidlale.
Nami ngifuna ukulwela indawo yami.
Kuhlala kuthiwa ikusasa alaziwa.
Kodwa okwamanje sobabili siyavumelana ngokuthi ngizohlala ngilwele indawo yami," kusho uTau.
Kunconywa uNcikazi noKhenyeza ngomlando oqoshiwe
XOLILE MPISANEOWAYEGIJIMA kwiLamontville Golden Arrows, uMzuvukile Tom, uthi ubudlelwano obuhle phakathi komqeqeshi, uMandla Ncikazi, nomsizi wakhe, uMabhuti Khenyeza, yibona obenze leli qembu liqophe umlando kule sizini ephelile.Abafana Bes’thende baqede endaweni yesine kwiDStv Premiership, nokuyindawo ephezulu kunazo zonke selokhu bangena esigabeni esikhulu.U-Tom, owadlala imidlalo engu-168 kwi-Arrows, uthe bekusobala ukuthi laba baqeqeshi bayimbumba, nokwenze leli qembu lidlale into ehlangene.“Izinto ze-Arrows ngicabanga ukuthi zilunge ingakaqali nesizini.
Ngiyazi besisincane isikhathi sokucija abadlali ngaphambi kokuthi isizini iqale kodwa kuyacaca ukuthi kuningi okuhle abakwenza okube nomthelela ekutheni bayiqale kahle isizini,” kusho uTom.“Ngingaphinde ngimncome uNcikazi nabaphathi beqembu ngokuthi babuyise uKhenyeza azolekelela umqeqeshi.
UKhenyeza uyayazi futhi uyayithanda i-Arrows.
Ungumuntu ozimiselayo futhi okuzondayo ukuhlulwa.
Kusobala ukuthi lokhu ukudlulisele kubadlali.
Ngingasho ukuthi noNcikazi unomqondo ofanayo.“Indlela uNcikazi noKhenyeza abasebenzisane ngayo kule sizini ibiyinhle kakhulu.
Izithelo bezibonakala enkundleni ngendlela leli qembu ebelidlala ngayo.
Abadlali bebengadideki ngoba bebetshelwa izinto ezihambisanayo.
Indlela abebeshesha ngayo ukuliwina ibhola, baphinde bahlasele ngesivinini, ibikhombisa ukuthi bebezimisela ejimini.”Lo mdlali, owayegijima emuva ohlangothini lwesinxele, uqoke unozinti, uSifiso Mlungwana, nesitobha, uNkosinathi Sibisi, njengabadlali abamchaze kakhulu.“Ngizoqala ngoMlungwana ngoba ekuqaleni kwesizini ngangingamthembile neze.
Ngangibona sengathi wondlekile, ngithi lokho kuzomphazamisa emsebenzini wakhe.
Ngokuhamba kwesikhathi ngibonile ukuthi cishe yindlela adalwe ngayo ngoba akukho obekukhombisa ukuthi uyivila.
Usebenze kakhulu kule sizini,” kuqhuba uTom.“Ngeke ngikwazi ukumshiya ngaphandle ukaputeni uSibisi ohole leli qembu ngendlela emangalisayo.
Ubengenavalo, engena shi empini noma kunzima.
Akasukile kakhulu egadeni kodwa indlela abegxuma ngayo awine amabhola ahamba phezulu ingihlabe umxhwele.“Ngiyabancoma nabadlali abancane abafike eqenjini elikhulu bangakhombisa ukwesaba.
Ngaphambilini bekuthi uma kukhushulwe abadlali abaphuma enkulisa yeqembu kuthathe isikhathi ukuthi bajwayele kodwa laba bangene khaxa.”Echaza ngokumele kwenziwe yi-Arrows ukuze lingehli izinga ngesizini ezayo, uTom uthe: “Ibhola liyagingqika ngakho-ke akumele uthembele kwisizini edlule.
Kuningi okuhle abangaqhubeka nakho kodwa futhi bayabadinga abadlali abathathu noma abane abazoqinisa isikwati.“Kubalulekile ukuthi umdlali nomdlali angakhululeki kakhulu endaweni yakhe, azi ukuthi kukhona omunye olambele ukudlala.
Wonke amaqembu aphumelelayo enza kanjalo.”
Owe-TTM uyigeze ubebebe iDowns beyiwashisa ijezi
IMAMELODI Sundowns iphazamise amathuba eChippa United ikhishwa yiTshakhuma Tsha Madzivhandila (TTM) kowandulela owamanqamu weNedbank Cup eLoftus Versfeld Stadium, ePitoli, izolo ntambama.AmaBrazilians abuyiselwe kwamhlaba, nje bekulindeleke ukuthi azidlele amahlanga kwiTTM kulandela ukuziphuzela kwi-Orlando Pirates kuma-quarterfinal ngesonto eledlule.
Ukunqoba kwawo bekuzosho ukuqhubeka nethuba lezindondo ezintathu kule sizini.
Manje asesele nokulwela ukuvikela isicoco seDStv Premiership nokunqoba iCaf Champions League asengene kuyo kuma-quarterfinal.Ukuphumelela kweTTM kusho nokuphela kwethemba leChippa ebikade ibona ithuba lokungena ingasebenzanga kwiCAF Confederation Cup ngesizini ezayo uma iNedbank Cup igcina inqotshwe iSundowns ebukeka izovikela iligi ibuyele kwiCaf Champions League.
Ngokujwayelekile iqembu elinqoba iNedbank Cup lingena kwiConfederation Cup kodwa iChippa ibingangena noma ingawunqobanga lo mqhudelwano ukube ibizodlala neSundowns.IChippa sekufanele izilwele yona uma isibhekene neTTM kowamanqamu ngoMeyi 8 enkundleni ezomenyezelwa namuhla.
Iqembu elizowina lizojoyina elizoqeda endaweni yesithathu kwiDStv Premiership kwiConfederation Cup.Emdlalweni wayizolo iSundowns iqale umdlalo idlala ngokukhululeka, iphatha ibhola ngendlela eyithandayo.
Nokho abadlali beTshakhuma bebezama ngayo yonke indlela ukuyincisha amathuba okungena ebhokisini.
Ngokuhamba kwesikhathi iTTM ivulele injeje, eholele ekutheni kuphakame imimoya ebhentshini leSundowns.
Emuva kwalokho iTTM  iqalile ukudlala, yaphatha ibhola.
Nokho ibihluleka ukwakha amathuba acacile okushaya amagoli, ngaphandle kwamafree-kick abengaphandle kwebhokisi.Esiwombeni sesibili, iSundowns ibuye ngomfutho.
USiphelele Mkhulise ucishe wayibeka phambili edlulisa ibhola kunozinti weTTM, uWashington Arubi, kodwa walikhipha seliyongena u-Alfred Ndengane.
ISundowns iqhubekile nokungqongqoza kodwa ibingafuni lutho iTshakhuma.
Kwale noma sekuyiwa esikhathini esengeziwe, alikho iqembu elivume ukugoba uphondo, zagcina zihlukaniswe amaphenathi.
U-Arubi ubala ukhasha emapalini njengoba egeze namagoli abesefane nabaliwe, okukhona nelikaSibusiso Vilakazi.Noma sekukhahlelwa amaphenathi la maqembu abengafuni ukwenza izinto zibe lula njengoba bonke abadlali abayisihlanu iqembu ngalinye bewavalele phakathi.Ibhimbi kube ngukaputeni weSundowns, uHlompho Kekana iphenathi yakhe evinjwe ngu-Arubi.
Bese kusemahlombe kaThembisani Nevhulamba ukufaka iTTM kowamanqamu, nembala wangaphoxa wayivalela phakathi.
OweGalaxy ukhale ngonompempe behlulwa
STHEMBISO NGOBESEUMQEQESHI weTS Galaxy, u-Owen da Gama, ukhala ngezinqumo zonompempe njengoba iqembu lakhe lilokhu liqhubeka nokulahla amaphuzu amqoka emidlalweni yalo yakamuva kwiDStv Premiership.Ngempelasonto, iThe Rockects ihlulwe ngo-2-0 yiTshakhuma Tsha Madzivhandila emdlalweni wokubanga amaphuzu obuse-Emirates Airline Park Stadium, eGoli.Amagoli eTshakhuma eqeqeshwa nguMpho Maleka ngokubambisana noDavid “DVD” Mathebula, abekwe enethini nguBrandon Theron noThabo Rakhale ngokwehlukana kweziwombe.Ukunqoba kweTTM lapha kuyiphefumulise kancane empini yezembe njengoba isinyukele endaweni ka-14 ngamaphuzu awu-19 emidlalweni ewu-21.
Ngakolunye uhlangothi, iGalaxy yona isahlezi endaweni yesishiyagalombili ngamaphuzu awu-26 emidlalweni ewu-22.Lona besekungumdlalo wesithathu weGalaxy ihlulwa kulandelana kwazise ngaphambi komdlalo wayo neTTM, ihlulwe yiMariztburg United ngo-2-0 yaphinde yaguqiswa ngo-2-1 yiBloemfontein Celtic.Ngemuva komdlalo, uDa Gama uzwakalise ukukhathazeka okukhulu ngendlela onompempe abathatha ngayo izinqumo emidlalweni yabo.“Njengamanje sibhekene nesimo esinzima kakhulu lapha ekilabhini njengoba imiphumela ingasivumi, ngaphezu kwalokho futhi nezinqumo ezithathwa ngonompempe emidlalweni yethu ziyashaqisa kakhulu.“Siyawakhanda amathuba futhi siwashaye namagoli kodwa ekugcineni lawo magoli agcine engabalwanga ngezizathu esingazazi.
Impela ziyethusa kakhulu izinqumo ezithathwa ngonompempe enkundleni,” usho kanje uDa Gama.Lo mqeqeshi uqhube wathi njengoba bephinde behlulwa kuzomele babuyele emuva ukuyolungisa izinto.“Lona bese kungumdlalo wethu wesithathu sihlulwa kulandelana nokuyinto eqalayo ukwenzeka selokhu ngithathe izintambo zokuqeqesha lapha eqenjini.
Lokhu ngikubona kufaka ingcindezi enkulu kubadlali bami njengoba abanye babo babuye benze amaphutha okungafanele ngabe ayenzeka kubadlali abadlala esigabeni esikhulu.“Kodwa-ke kuzomele sibuyele emuva siyolungisa izinto, ngaphezu kwalokho futhi kumele siyibongele iTshakhuma ngokunqoba lapha.”UMaleka uthe isimo abakuso njengamanje kwi-log siyabakhathaza kakhulu kodwa bajabulile ngokuqoqa amaphuzu agcwele kulo mdlalo.Uthe izinguquko abazenzile esiwombeni sesibili zibe nomthelela omkhulu ekutheni banqobe kulo mdlalo.
Isendalini iTeam of Choice
UKUKHULA ngesivinini esethusayo kwezikweletu kushayisa ngovalo ezikhulwini zeMaritzburg United kangangokuthi sezivule izandla kunoma ngubani ofuna ukuthenga iTeam of Choice.Lokhu kushiwo ngusihlalo waleli qembu, uFarouk Kadodia, ekhuluma neThe Witness, lapho eveze khona ukuthi ngaphandle kokwamukela ukudayisa, uma kukhona umasipala ozimisele ngokungena ezingxoxweni nabo nalapho abanankinga.NgokukaKadodia, izikweletu ababhekene nazo zingu-R9 million (okuyimali abebeyiboleka ukugcina iqembu lisesimeni esilindelekile kwiPSL).Phakathi kwezizathu uKadodia azibekile kugqame ukuphela kukaphawini wemali engena ngokubakhona kwabalandeli enkundleni.
Lokhu kudalwe yiCovid-19 kusukela ngoMashi 2020 kanti nesivumelwano sabo noMasipala uMsunduzi (ebese sineminyaka eyisithupha siqhubeka) asizange sivuselelwe ngaphambi kokuqala isizini esanda kusongwa.“Ukuvalwa kwezwe kusiphuce imigudu eminingi yemali yize ibingenkulu kodwa bekuzameka.
Ukuvaleka kukaphawini kaMasipala uMsunduzi kusibulele kakhulu nakho.“Njengakuwona wonke amaqembu inkinga enkulu amaholo abadlali.
Kuthe ukuba ngcono sidedela uRushine de Reuck eya kwiMamelodi Sundowns kodwa ukungabinalo uxhaso njengeChippa United, TS Galaxy, Lamontville Golden Arrows, AmaZulu neRoyal AM (abathola okuthile komasipala babo) kusishayile,” kubalisa yena.U-Kadodia uthe iTeam of Choice bayibona ibiza            u-R55 million.“Kuningi esikuzamile sivula izandla kwabafuna ukuthenga amasheya kodwa iningi beligcina lishaya amakhala ngoba libona ukuthi izibalo zethu azihlangani, ngeke benze inzuzo.
Ngingakusho kugcwale umlomo ukuthi eminyakeni engu-11 edlule izikhulu zeMaritzburg beziyithwele emahlombe,” kusho uKadodia.Ethintwa Isolezwe, uthe lolu daba lubucayi kakhulu ukuthi angaludingida ocingweni.
OweChiefs akayizwa eyokupaka ibhasi eGuinea
UMDLALI wasemuva weKaizer Chiefs, uKearyn Baccus, uncamela ukuthi behlulwe behlasela kunokupaka ibhasi uma sebebhekene neHoroya AC koweCAF Champions League.IChiefs izogijimisana neHoroya yaseGuinea emdlalweni wokugcina wesigaba samaqoqo kaGroup C eGeneral Lansana Conte Stadium, eConakry, ngoMgqibelo ngo-9 ebusuku.
Kulo mdlalo kufanele kuphume iqembu elizolandela iWydad Casablanca yaseMorocco kuma-quarterfinal.
IChiefs neHoroya bayalingana ngamaphuzu ayisishiyagalombili kwi-log.
Amakhosi adinga ukudlala ngokulingana okunamagoli noma awine ukuze ezodlulela kuma-quarterfinal.
"Ngincamela ukuhlasela ngihlulwe kunokuhlala emuva ngidlale ngokulingana.
Ngakho, ngokwami uma sihlasela ngakho konke, sidlalela ukuwina, akukho okuzosilahlekela," kusho uBaccus.
"Umoya muhle eqenjini.
Siwulungele umdlalo.
Sifuna ukwenza kahle kwiChampions League njengoba singenzi kahle kwiligi okwamanje.
Siwubheke ngabomvu umdlalo futhi sijabule.
Sibheke uMgqibelo.
"IChiefs ifulathele uMzansi izolo ekuseni nabadlali abangu-18.
Ihambe ngaphandle kukanozinti uDaniel Akpeyi, nomgadli uSamir Nurkovic abathole amakhadi abomvu ngesikhathi leli qembu lihlula iWydad ngesonto eledlule.
ULeonardo Castro, obekubhekwe ukuthi atakule Amakhosi, usale kuleli kulandela ukwephuka ikhala eshaya igoli emdlalweni weligi ophele ngo-2-2 neStellenbosch ngoLwesibili.Uma iChiefs iphumelela ukwehlula iHoroya ekuhambeni, izoba yiqembu lokuqala laseMzansi elenze lokho.
IHoroya isibhekene namaqembu ahlukene akuleli emiqhudelwaneni yeCAF kodwa alikho eselike layishayela ekhaya.
Ngo-2018, idlale ngokulingana ngo-2-2 neMamelodi Sundowns esigabeni samaqoqo, kwathi ngo-2019, yathela isibhaxu sika-2-1 kwi-Orlando Pirates.
Nyakenye iHoroya ivulele isibhaxu sika-2-1 kwiBidvest Wits esigabeni samaqoqo kwiCAF Confederation Cup.Emdlalweni wokuqala wesigaba samaqoqo, iChiefs neHoroya badlale ngokulingana ngo-0-0.Isitobha seChiefs, uReeve Frosler, sithe umphumela wakamuva weChampions League behlula iWydad ubafaka umfutho nokuzethemba.
"Kubalulekile ukuhlala sigcwele ukuzethemba futhi sikholelwe kwesikwazi ukukwenza.
Sidlala ekuhambeni, kuzoba wumdlalo ohluke kakhulu.
Kufanele sibekezele, sikholelwe kithina ukuthi sizodlulela phambili," kusho uFrosler.
Kuvela okubhuntshise izingxoxo zeMaritzburg neDowns ngoMabunda
SITHEMBISO MKHIZEUNQABE ukubolekiswa kwiMaritzburg United, uTiyani " Shuga" Mabunda olizwa ngendaba ijezi kwiMamelodi Sundowns.Isolezwe lithole ukuthi iSundowns bese iqede konke neTeam of Choice kodwa lo mdlali oyibamba esiswini washaya phansi ngonyawo, wathi akalibeki eMphithi.Ngokusho kwalo mthombo osondelene nalo mdlali isizathu esidale ukuthi anqabe wukuthi kwiMaritzburg ubengeke athole imihlomulo agixabezwa yona eChloorkop.Kuthiwa uMabunda uthe ufuna ukuyiqedela kwiSundowns inkontileka yakhe ephela ekusongweni kwesizini ka-2020/21.
"UMabunda usekwamukele ukuthi iSundonws ngeke iyivuselele inkontileka yakhe.
Osekumhlalise kuyo yimali.
UFarouk Kadodia (umnikazi weMaritzburg) bese eqede konke neSundowns, beyingenankinga ukuthi imdedele.
KwiMaritzburg kubukeka ebezolithola ithuba lokudlala,” kubeka umthombo.Kuthintwa uKadodia ukuvumile ukuthi bebefuna ukumboleka uMabunda kodwa kwavimba ezinto ezithile.
"Kuliqiniso ukuthi besimgaqele uMabunda ngesikhathi kusavulwe iwindi.
Kuvimbe izinto engingeke ngikwazi  ukuzidalula kwabezindaba.
Empeleni angithandi ukuphawula kakhulu ngalolu daba, kumele sikuhloniphe ukuthi uMabunda unenkontilela neSundowns," kusho uKadodia.Imizamo yokuthola ukuphawula kweSundowns ayiphumelelanga njengoba lowo okhulumela iqembu uShupi Nkgadima engazange ayiphendule imibuzo athunyelelwe yona.Ngaphambi kokuqala kwale sizini, iSwallows beyifuna ukuboleka lo mdlali.
Ivinjwe ukuthi beyingeke ikwazi ukumholela imali ayithola kwiSundowns.Selokhu kuqale isizini, uMabunda owake waba semabhukwini eBlack Leopards nakwaweFree State Stars, ulizwa ngendaba ijezi kwiSundowns.Ubanga indawo esiswini no-Andile Jali, Hlompho Kekana, noRivaldo Coetzee osuswe emuva wafakwa esiswini.UMabunda izinto ziqale ukumbhedela ngesizini edlule edlala imidlalo eyisishiyagalolunye kuphela yeDStv Premiership neyisithupha yemiqhudelwano.
Wagcina ukuba nesizini enhle kweka-2018/19, edlala imidlalo ewu-22.Eminyakeni edlule uke waba ngelinye lamasosha ayeyizithenjwa zikaPitso "Jingles" Mosimane oseqeqesha i-Al Ahly yase-Egypt.UMabunda usenqobe neSundowns isicoco seCaf Champions League ngo-2016, isicoco seDStv Premiership kahlanu, kabili iTelkom Knockout neNedbank Cup ngokuhlukana kwemiqhudelwano.
Ulandwe phesheya 'ozofaka' iBafana kweyomhlaba
ULANDWE phesheya umqeqeshi ozothwala ijoka elisindayo, lokufaka iBafana Bafana kwi-2022 Fifa World Cup.Lokhu bese kunesikhathi kuhlongozwa ngegama lika-Carlos Queiroz, odabuka ePortugal, kodwa kuqale ukuqina sekuhoxa isithangami sabezindaba ebesizoba izolo ngo-10 ekuseni.Kulesi sithangami ibigcwele incwadi ukuthi kuzokwethulwa umqeqeshi kwabezindaba nasesizweni kodwa kuvele ukuthi “ngenxa yemigudu yokuhambelana kwamazwe omhlaba ehlukene, ngokwemigomo yeCovid-19, umcimbi uhlehlile”.Isigungu esiphezulu kuzwelonke seSouth African Football Association (Safa) sihlanganile izolo emhlanganweni ongabikwangwa kwabezindaba.Kulo mhlangano Isolezwe ngeSonto litshelwe ngaphambi kwawo yisikhulu esiphelu kwiSafa, uTebogo Motlanthe, ukuthi uzoba khona kodwa kasibange sisatholakala emuva kwawo ukuveza ukuthi kuvunyelwane ngani.Nokho imithombo yeSolezwe ngeSonto ivezile ukuthi eqinisweni, zikhale kuye uMotlanthe ukuthi akaqikelele ukuthi isonto elisombulukayo lingapheli engathuliwe  umqeqeshi.Kufanele ngoba ngoMeyi 12 iBafana ihlangana neZimbabwe, iqala imidlalo yokuhlungela iWorld Cup eseQatar.“Ihlanganile iNEC (isigungu esiphezulu seSafa kuzwelonke) kwaphuma isinqumo esithi lingapheli isonto ingaphothuliwe indaba yomqeqeshi,” kusho umthombo ongaphakathi kwiSafa.Umthombo uxinwa ngegama likaQueiroz, okuvele ukuthi umengameli weSafa, uDanny Jordaan ubese zamazamise zonke izinhlaka ukuthi abuyiswe.“Bahlanu abaqeqeshi obese kudingidwa ngabo, nguHugo Broos, Harve Renard, Benni McCarthy kodwa umgwamanda uvumelane ngoCarlos Quieroz, kwathi uPitso Mosimane walala isibili esivumelwaneni,” kusho umthombo uqinisekisa ukuthi uzokwethulwa kwelisombulukayo umqeqeshi.Isolezwe ngeSonto lingakuveza ukuthi babalelwa ku-200 abaqeqeshi abavela kuwo wonke amagumbi omhlaba, abafake izicelo zalo msebenzi onzima.Kusuke ku-100 kwayiwa ku-60 ngokusho komthombo, kwase kuyiwa kwabahlanu.Obekuseqhulwini kobekufunwa ngamava omqeqeshi,  wukuthi uke walifaka yini izwe emiqhudelwaneni emikhulu, abe negama elimisa ithemba lokuthi uzofika angene emjahweni, angalokhu ekhala ngesikhathi futhi  abe namava emidlalweni yamazwe ngamazwe.Ebuzwa ngakho konke lokhu uDominic Chimhavi okhulumela iSafa, uthe: “Mnewethu mina angihlali kwiNEC, ngizifanela nawe.
Kanginalo ulwaizi kuze kube nginikwa isitatimende okufanele ngisithumele kwabezindaba.
Ngeke ngikuphikise kukho konke okushoyo kodwa asethembe ukuthi ubuholi sebuyikhombile insizwa ethenjiwe,” kusho uChimhavi.Lize lashona elayizolo engasalubambi ucingo uMotlanthe, kanjalo nezinye izikhulu ezisesigungwini esiphezulu.Enye into ekhomba uQuieroz ngokuthi kubukeka kuzobekwa phambi abadlali be-Under 23 abaya kuma-Olympics eJapan kwazise baphethe isithunzi seVision 2022 kanti sebejwayelene.
IBaroka isibheke ukuqeda kwiTop 8
INTATHELI YESOLEZWEIBAROKA FC seyizolwela ukuqeda emaqenjini ayisishiyagalombili aphezulu kwiDStv Premiership.Lokhu kuzethemba komqeqeshi weBaroka, uThoka Matsemela, kugqame ngemuva kokuqeda umgqigqo waMaZulu FC abeseqhube imidlalo ewu-16 engayazi induku kwiligi.IBakgaga ibuyisele Usuthu kwamhlaba ilwehlula       ngo-1-0 wegoli likaRichard Mbulu ngoLwesibili eKing Zwelithini Stadium, eMlaza.“Bekuwumdlalo onzima kodwa ngincoma abafana, basebenze ngokuzikhandla.
Ngicabanga ukuthi siwahlelele kahle AmaZulu.
Iqhinga lethu lokubavimba bangakwazi ukudlala ibhola emuva lisebenze kahle.
Ngiyabajabulela abadlali ngendlela abadlale ngayo.
Ngibonga nethimba labaqeqeshi.
Siwajabulela kakhulu la maphuzu amathathu,” kusho uMatsemela.Amaphuzu amathathu anyusele ezikaMatsemela endaweni yesishiyagalolunye kwi-log (ngaphambi kwemidlalo yayizolo).
IBaroka isiqoqe amaphuzu awu-32 emidlalweni ewu-27.Emdlalweni wabo olandelayo bazobhekana nomkhaya, iTshakhuma Tsha Madzivhandila, ngoLwesibili ePeter Mokaba Stadium ngo-3 ntambama.“ITshakhuma ngomunye umdlalo onzima.
Kumele siqinisekise ukuthi kukhona esikutholayo, ikakhulukazi amaphuzu amathathu ukuze sizosondela kwiTop 8.
Ukushaya iqembu elisefomini njengaMaZulu, ebeseliqhube imidlalo ewu-16 lingashaywa kodwa sakwazi ukulibamba, kuyasikhuthaza.”Eminye imidlalo esele yeBaroka kukhona owe-Orlando Pirates ekhaya bese ivala isizini neSwallows ekuhambeni ngoJuni 5.Amanye amaqembu aselwela ukuqeda kwiTop 8 ehambisana nokudlala kwiMTN 8 ngesizini ezayo kukhona iKaizer Chiefs, TS Galaxy, Cape Town City neBloemfontein Celtic.
UMcCarthy upiklela abebemngabaza eqashwa wuSuthu
SITHEMBISO MKHIZEUMQEQESHI waMaZulu, uBenni McCarthy, upiklela ababethi uzohluleka ukufeza iphupho likamengameli woSuthu, uSandile Zungu lokusonga iDStv Premiership lusemaqenjini amane aphezulu.Usuku lwangoLwesithathu balusonge begcwele ukumamatheka abalandeli boSuthu olumabheshu ankone nezakhamuzi zaKwaZulu-Natal.
Luqinisekise ukuthi ngesizini ka-2021/22 luzobe lubhukuda nezingwenya  kwiCaf Champions League.Le ngqophamlando yenzeke ngokucoboshisa iSwallows ngo-1-0, wephenathi eshaywe nguTapelo Xoki, osohlwini lwabadlali abagaqele umklomelo wokuba yisitobha esiye savelela kwisizini ka-2020/21.Ngala maphuzu amathathu, luqinisekise ukuthi akekho osazolususa kweyesibili.Lunamaphuzu awu-53, emidlalweni ewu-29.I-Orlando Pirates elele isithathu, noma ingawunqoba owokugcina, ezowudlala neTshakhuma kusasa, izogcina iphelela emaphuzwini angu-52.
"Ngiyazi ukuthi sisalelwe wumdlalo wokugcina kodwa sikufezile ebesiphupha ngakho.
Sizuze obekungalindelwe muntu.
Ngesikhathi umengameli waMaZulu ethi ufuna iqembu liqede iligi likwiTop 4, abantu bathi uyahlanya.
Ngesifanayo nakimi, ngifika, abantu bathi uZungu udlala ngemali yakhe, uthenga igama nje.
Ngixoshiwe kwiCape Town City, kangiyena umqeqeshi wezinga eliphezulu.
Ngaleyo ndlela ngizohluleka ukufeza phupho lakhe.
Esengifuna ukukwazi wukuthi njengamanje wubani ohleka yedwa,“ kusho uMcCarthy esonga izandla, waqhiyama.AMaZulu kawagcinanga ngokuqopha umlando wokuzibekela indawo kwiChampions League, abe yiqembu lesibili ukushaya iSwallows kwiligi.
UMcCarthy uqhube wathi akazi ukuthi angakuchaza kanjani ukujabula anakho.Uthe uyazi ukuthi kukhona abese bebangabaza ngenxa yokuhlulwa yiBaroka nePirates emidlalweni edlule.
"Uma sekuphele imidlalo ewu-16 ungahlulwa, ngokuhamba kwesikhathi uzoqhuzuka.
Izimbangi zizokwenza isiqiniseko sokuthi zikwenzela umsebenzi ube lukhuni.
Ingqwele ihlulelwa ngokuthi ivuke izithintithe.
Lokho sikwenzile ngokushaya iSwallows engenye yamaqembu anzima.
Ukudlala kwayo ngokulingana kwengu-19, sifike sakuqeda.
Besinalo ithuba lokushaya amanye amagoli, kodwa siyalimukela leli esinqobe ngalo, lisifake kwiChampions League.“Kusasa uSuthu luzovala nomkhaya balo, iMaritzburg United abazobe belwela ukuvika ukuya emidlalweni yokuhlunga.
I-United isendaweni ka-13 ngamaphuzu awu-29.
Ngesizini ka-2014/15, la maqembu abhekana kowokugcina.
Sekuyindaba endala ukuthi iTeam of Choice yashovela ehlathini omkhaya bayo, ibashaya ngo-2-1, kowawuseMoses Mabhida Stadium.
UMngqithi ufuna abadlali bakhe bafunde ngephutha lezitha
SITHEMBISO MKHIZEOMUNYE wabaqeqeshi beMamelodi Sundowns, uManqoba "TV" Mngqithi, uthi abadlali bakhe kumele bathole isifundo esenzweni sesitobha seCR Belouizdad esibe nesandla ekuhlulweni kwaleli qembu ngembudlu yamagoli.Ngempelasonto iSundowns inqobe umdlalo wesibili weCaf Champions League, ibhaxabula ngo-5-1,  iBelouizdad yase-Algeria, emdlalweni obuseBenjamin Mkapa National Stadium, eTanzania.EzaseChloorkop zinqobe ngamagoli amabili kaThemba "Mshishi" Zwane, Peter Shalulile, Lebohang Maboe noKermit Erasmus.Kowokuqala zashaya i-Al Hilal ngo-2-0.KowangeSonto, igoli lokuqala kube iphenathi eshaywe uZwane.Idaleke ngokuthi isitobha seBelouizdad, uChouhaib Keddad, sibambe ibhola ngesandla, engasabonwa ezintini unozinti uGaya Merbali.Unompempe, uBoubou Traore, akacucuzanga, uyibeke emlotheni wabe esekhipha uKeddad ngekhadi elibomvu.UMgqithi obambisene noRhulani Mokwena noSteve Komphela ekucijeni iSundowns, uthe ukholelwa ukuthi ukube uKeddad ulivumelile igoli, wangalivimba ngesandla, ngabe ezakhe zibuyile emdlalweni.
Uthe bebeze emdlalweni inhloso wukuhlasela ngamandla, bacindezele izitha okuyokhona abakwenzile.
"Kumele ngikusho nokuthi sisizwe nawukuthi bathole ikhadi elibomvu umdlalo usaphansi.
Engifisa ukuthi abadlali bami bafunde kukho ngoba ngikholwa wukuthi ukube lo mdlali wabo wasemuva ulivumelile igoli bebezoqhubeka nesibalo esifanele (sabadlali), babe nethuba lokulwa, babuye emdlalweni,” kusho uMngqithi.Ngokwamazwi alo mqeqeshi kubukeka konke kubavunile eTanzania.Lo mdlalo kwakumele ube emasontweni amabili edlule e-Algeria, izikhulu zakuleliya lizwe zavimba iSundowns ukuya khona, kubekwa isizathu “sezempilo”.
"Siye kulo mdlalo sazi ukuthi sizobhekana neqembu elinzima.
Okusijabulisile ukuthi kwenzeke konke ebesikuhlelile, sibafake ingcindezi zisuka bagcina sebenza amaphutha.
"Siphinde salekelelwa iphutha lokuphuma zisuka kwesitobha ngekhadi elibomvu.
Kodwa esiwombeni sokuqala kusingene ekhanda lokho sangalwela ukubagqobhoza kodwa silibele wukugcina ibhola.
Sikulungisile lokho nethimba lami labaqeqeshi esikhathini sekhefu.
Ngibonga kakhulu kubona nakubacwaningi bethu abasisize kakhulu siya esiwombeni sesibili.
Kusithokozisile ukunqoba ngalesi sibalo samagoli.”ISundowns ibambe indawo yokuqala kuGroup B weChampions League ngamaphuzu ayisithupha.
Umdlalo olandelayo ungoMgqibelo lapho izobe ibhekene neTP Mazembe yaseCongo ngo-3 ntambama ekuhambeni.
IDowns yenze okwehlule iBafana eSudan
UKUBE kuyashintshwana ngemiphumela, iMamelodi Sundowns ibingawudlulisela kwiBafana Bafana umphumela ewuthole idlala ngokulingana ngo 0-0  ne-Al-Hilal Omdurman, eSudan nokusho ukulahla amaphuzu okokuqala ngqa kweyamaqoqo eCaf Champions League ka-2020/2021.IBafana ingene ehlazweni ngesonto eledlule ihluleka wukungena kweyamanqamu e-2022 Africa Cup of Nations eseCameroon ngoJanuwari, emuva kokuvumela ukunenebulwa yiSudan ngo 2-0 kuleliya lizwe.Iqembu lakuleli liye emdlalweni lidinga iphuzu kuphela kanti abekhona amathemba emuva kokunqoba ngo 2-0 emlenzeni wokuqala lapha ekhaya.
ISundowns yanqoba ngo 2-0 emlenzeni wokuqala eTshwane, kanti isayinqobe yonke imidlalo yayo kwiGroup B nokuyibeka emaphuzwini angu-13, okusho ukuthi ibisivele izifakile esigabeni sama-quarterfinal.I-Omdurman isendaweni yesithathu ngemuva kweBelouizdad yase-Algeria, ekweyesibili ngamaphuzu ayisithupha.
Yize kungasho lutho ukulahla amaphuzu eSudan kweSundowns, kwazise isivele iqedile ngeyamaqoqo kodwa izimbangi zayo kwiDStv Premiership zizomincela ukuthi kutolike njengokubohla kwefomu, eziye ekhefini lemidlalo yeFederation of International Football Association zishaya ngayo.ISundowns evikela isicoco, yiyo yodwa engakehlulwa emidlalweni yeDStv Premiership kule sizini.
Ukungadlali kweyeligi kule mpelasonto kusho ukuthi izobuya ngoLwesibili neTshakhuma Tsha Madzivhandila ePeter Mokaba Stadium, ePolokwane, isele ngemidlalo emithathu ezimbangini zayo.ISundowns iqhwakelele esicongweni selog ngamaphuzu angu-40 kanti kwabayijaha eduze kubalwa izimbangi ezingajwayelekile ngasesicongweni, iLamontville Golden Arrows naMaZulu FC.
Kukhona ne-Orlando Pirates, ebuyela enkundleni neMaritzburg United ngoLwesithathu.Endaweni yesithathu ngemuva kweSundowns, ikhona neSuperSport United ubuholi bayo obulokhu buyiphike njalo imibiko ethi leli qembu liyadayisa.Ukungathembeli kubadlali beSundowns yize yenza kahle kwiligi nasemidlalwemi yeligi, ngenye yezinto ezilethele obengumqeqeshi weBafana, uMolefi Ntseki, ukugxekwa ngokubhacaza kweqembu lakhe.ISundowns isesethubeni lezicoco ezintathu kule sizini kwazise ngaphezu kweligi neChampions League, kusekhona neNedbank Cup ezohlangana kuma-quarterfinal ayo nePirates ngo-Ephreli 15 eLoftus.
Kushubile kowesicoco seGladAfrica Championship
STHEMBISO NGOBESEKULINDELEKE ukuba nangale mpelasonto uqhubeke nokushuba umbango wokunqoba isicoco seGladAfrica Championship nowokuvika izembe emaqenjini agijima kulesi sigaba esiphakela eseDStv Premiership.Njengoba imidlalo yeGladAfrica isiya ngasemaphethelweni kwazise sekusele imidlalo engaphansi kweyishumi, wonke amaqembu asedlalela ukufa nokuphila njengoba enezinhloso ezingafani.Phezulu kwi-log ugingqigongqo kumaqembu asembangweni weqhulu, iRichards Bay FC neSekhukhune United abalokhu beshintshana ngokuhlula kule ndawo.Kuzoyiwa emidlalweni yangempelasonto iBay iqhwakele ngamaphuzu awu-38 emidlalweni ewu-22.
I-United iyalandela kweyesibili ngawu-36 emidlalweni ewu-23.Phakathi nesonto womabili la maqembu ahlulekile ukuqoqa amaphuzu agcwele.
INatal Rich Boyz iguqiswe ngo-2-1 yiFree State Stars kungalindele muntu eMhlathuze Sports Complex.
ISekhukhune sona sihlulekile ukubuya namaphuzu agcwele sibambana ngo-1-1 neTS Sporting, Kabokweni Stadium, eMpumalanga.Kulawo alandela ngemuva embangweni,  i-JDR Stars neRoyal AM nabo abangazibekile phansi embangweni wesicoco njengoba bekwazile ukuthola amaphuzu amathathu kweyabo imidlalo.
IJDR neRoyal AM sebeyalingana ngamaphuzu awu-36 ne-United, sebehlukaniswe amagoli endaweni yesithathu neyesine.
Amaqembu aphezulu kuleli sigaba abanga ukudla ubhedu bese ethola ithikithi eliya ngqo esigabeni esikhulu iDStv Premiership.
Abazohlulwa yilokhu bazokhalela kwindawo yesibili neyesithathu ukuze badlale emidlalweni yokuhlungela ukukhuphukela phezulu.Nasemsileni we-log izinto zishubile njengoba kubalekelwa ukwehlela kwi-ABC Motsepe League.
IBizana Pondo Chiefs eqeqeshwa nguClinton Larsen yiyona esabambe ibhuleki emsileni ngamaphuzu angu-16, iCape Town Spurs isendaweni ka-15 ngamaphuzu angu-23.Kusasa, la maqembu azongqubuzana ngo-3 ntambama eParow Park Stadium, eKapa.
ICape Town All Stars esendaweni ka-13 neSteenberg United esendaweni ka-14 bobabili basabambene ngamaphuzu angu-24.Ngale mpelasonto, umdlalo ozokube ubhekwe kakhulu kwiGladAfrica ophakathi kwabakhaya iBay noThongathi FC.
Umdlalo ukusasa ngo-3 ntambama ePrincess Magogo Stadium, KwaMashu.Kuzokube kungowamagqubu njengoba ngesikhathi egcina ukuhlangana la maqembu emzuliswaneni wokuqala, iBay ecijwa nguSimo “Govuza” Dladla yanqoba ngo-2-1 kumaCane Cutters aphekwa nguPitso Dladla, emdlalweni owawuseMhlathuze.Akungabazeki ukuthi iBay izofuna ukuvuka ngomkhaya bayo lapha ukuze iqhubeke nokuhlala esicongweni.
UThongathi lona luzokuya kulo mdlalo luhambela phezulu njengoba lusanda kubuya namaphuzu agcwele kulandela ukuqumba phansi kwalo ngo-3-2 i-All Stars emdlalweni obuseKapa.Imidlalo yeGladAfrica Championship ngempelasonto:Namuhla: Ngo-3pm: Cape United v Royal AM (Parow Park).Kusasa:  Ngo-3pm: Cape Town Spurs v Pondo Chiefs (Parow Park); Uthongathi FC v Richards Bay (Princess Magogo); Free State Stars v JDR Stars (Goble Park); TS Sporting v University of Pretoria (Kabokweni Stadium).NgeSonto: Ngo-3pm: Polokwane City v Cape Town All Stars (Old Peter Mokaba); Sekhukhune United v Jomo Cosmos (Makhulong Stadium).
USeema uzimisele ngokufunda kuPapic oqashwe iLeopards
LIPHUMILE iqhina embizeni ngenhloso yeBlack Leopards ngomqeqeshi uKosta Papic obekuphikwa ukuthi uzothatha isikhundla sikaLehlohonolo Seema.UPapic ujoyine iLeopards ngesonto eledlule, kwathiwa uzoba yinhloko yabaqeqeshi, engamele umsebenzi kaSeema, Morgan Shivhambu noMongezi Bobe.
Nokho emuva komdlalo neLamontville Golden Arrows eThekwini, iLidoda Duvha ewuwinile, uSeema udalule ukuthi uPapic ulinde ukuthola imvume yokusebenza kuleli ukuze abajoyine ebhentshini njengomqeqeshi.
"Umqeqeshi uPapic ufikile, sisebenza kamnandi naye.
Ngiyazi njalo ukuthi uma siqeqesha iqembu ngiba seduze kwakhe, sikhulume.
Uma ubheka namuhla (ngoLwesibili), akashintshanga lutho.
Kodwa uma esethole amaphepha akhe, uzoshintsha ezindaweni ezithize.
Ngiyajabula ukuba naye lapha.
Akukho ukudideka (ngemisebenzi yethu).
Uzoba ngumqeqeshi, uzosihola sinoMorgan futhi kufanele sifunde kuyena.
Asibhekile ukuba ngabaqeqeshi okwamanje.
Sidinga ukufunda, senze isiqiniseko sokuthi iBlack Leopards ithola amaphuzu ukuze sisuke lapho esikhona," kusho uSeema.Indaba yokuthi uPapic uzogudluza uSeema iphikwe nayisikhulu uChief Thidiela, sathi siyazi ukuthi eMzansi uma kuqashwa inhloko yabaqeqeshi bonke abantu bacabanga ukuthi kukhona ozosuswa esikhundleni kodwa kubona akunjalo.UPapic ukhuza ibuya kwiLeopards ayiqeqesha ngesizini ka-2014/2015.
Emuva kokumenyezelwa kuleli qembu, ubuziwe ukuthi uzozibambela yini ejimini.
Uphendule wathi:" Hhayi okwamanje.
Kodwa ngesikhathi esizayo lokho kuzokwenzeka uma konke kuhamba kahle.
Sizobona.
"UPapic nethimba lakhe kufanele baqhamuke neqhinga lokuhlula AmaZulu abazobhekana nawo emdlalweni we-Last 16 yeNedbank Cup eThohoyandou Stadium, ngoMgqibelo ngo-3 ntambama.
"Sizobhekana nomdlalo ngamunye.
Sesiside isikhathi (sagcina ukuwina).
Indlela esizizwa ngayo, umoya esinawo (kuhle).
Nginesiqiniseko sokuthi akudingi sibatshele abadlali ukuthi sesidlulile ebunzimeni.
Bayazizwela bona.
Kumnandi.
Sebeyazi ukuthi kunjani ukuwina imidlalo," kusho uSeema.Mayelana nomdlalo naMaZulu uthe: "Sizodlala neqembu elinzima futhi.
Iqembu elihle.
Anginaso isiqiniseko sokuthi ukhona lapha obekholwa ukuthi sizophuma namaphuzu agcwele ngaphandle kwethu.
Sisenako lokho kukholwa njengoba sibheke kulo mdlalo wangoMgqibelo.
Kufanele siqhubeke sidlale ngoba asikho isikhathi sokuziqeqesha kwazise imidlalo isondelene.
Ngebhadi umqeqeshi kufanele ababone emdlalweni abanye abadlali.
Ngakho kufanele sizame ukudlulela emzuliswaneni olandelayo wale ndebe ukuze sidlale imidlalo eminingi ezosisiza ukulungisa lapho kudingeka khona."
IChiefs isakuthola kunzima ukungena kwiTop 8
Intatheli yeSolezweIKAIZER Chiefs ihlulekile wukungena kwiTop 8 yeDStv Premiership ngemuva kokubanjwa yiBaroka FC emdlalweni weDStv Premiership ogcine uphele ngo 1-1 ngoLwesine ntambama ePeter Mokaba Stadium, eLimpopo.Amakhosi abedinga ukunqoba ukuze akwazi ukungena kumaqembu ayisishiyagalombili aphezulu kwi-log kodwa ngenxa yalo mphumela asahleli endaweni yesishiyagalolunye ngamaphuzu awu-25.Lona bekuwumdlalo wesibili kulandelana ehluleka wukuthola amaphuzu agcwele.
Kodlule ashayana aze abukana neStellenbosch FC umdlalo uphela ngo 2-2.
Agcina ukunqoba ngo 1-0 kwiligi ehlula i-Orlando Pirates.Nakuwona lo mdlalo iChiefs bekungathi izogcina inqobe ngalo igoli elilodwa njengoba ibibekwe phambili uLebo Manyama esiwombeni sesibili.
Nokho ngemuva kokucindezela kweBaroka, leli qembu lasekhaya ligcine lilitholile igoli lokulinganisa elibekwe enethini u-Evidence Makgopa.IChiefs ayizange ibe nesizini enhle kwiPremier Soccer League njengoba ihlulekile wukuthatha iMTN 8 neNedbank Cup, idonsa ngodizili nakwiligi.
Isilwela ukuthi okungenani ukuqeda kwiTop 8 nokuzoyinika indawo kwiMTN 8 ngesizini ezayo.Kulo mdlalo iBaroka iyona eqale yathi ukuphatha umdlalo kodwa kungekho okutheni okuthusa u-Itumeleng Khune emapalini eChiefs.
Kunalokho ngemuva kwemizuzu ewu-10 kuqale umdlalo umgadli weChiefs uSamir Nurkovic udlaliswe kabi ebhokisini kodwa unompempe uVelaphi Sicelo wangakubona lokho njengephenathi.
EzikaHunt ziqhubekile nokuhlasela kodwa kwangalunga kwaze kwayiwa ekhefini.
.Esiwombeni sesibili, iChiefs ithole igoli ngomzuzu-58 ngemuva kwebhola elihle alifakelwe uKhama Billiat ngesithende.
IBaroka iqhubekile nokuhlasela iphindelela.
Ngomzuzu ka-81 uMakgopa ushayele iBaroka igoli lokulinganisa emuva kwebhola eligotshwe kwesokudla.
Libuyile ithemba kumaProteas ezenzela kwiWest Indies
XOLILE MPISANEUmshwibi wamaProteas, uKagiso Rabada, ubona lizokhuphuka izinga lokuzethemba kumaProteas emva kokuhlula iWest Indies kalula emdlalweni wokuqala wochungechunge lwama-test.AmaProteas anqobe lo mdlalo, obuseDarren Sammy Cricket Ground, nge-innings eyodwa nama- run awu-63 ngempelasonto.I-West Indies ikhishwe isashaye ama-run awu-97 kwi-innings yokuqala, yashaya awu-162 kweyesibili.
AmaProteas abhethe kanye ahlanganisa ama-run awu-322.URabada uthathe iwikhethi eyodwa kwi-innings yokuqala, wabuya esevutha kweyesibili, ethatha amahlanu.
Ubeqala ukwenza lokhu kusukela ngo-2018 Mashi.
"Kulo mdlalo uyaye ukale imisebenzi yakho ngokushaya ama-run awu-100 uma ubhetha noma ukuthatha amawikhethi amahlanu noma awu-10 uma uwumshwibi," kusho uRabada.
"Yikona osuke uzimisele ngako njalo uma ungena enkundleni.
Ngiyazi besekudlule isikhathi eside ngihluleka ukukwenza kodwa ngiyajabula ukuthi sekwenzekile.
"Iyona ndlela oqhathanisa ngayo ukuthi udlale kanjani nokuthi uzilungiselele ngendlela efanele yini.
Ubani ongeke ajabule uma enze into encomekayo?
Ngiyaziqhenya kakhulu ngendlela engisebenze ngayo," kusho yena.AmaProteas abeqala ukuwina umdlalo we-test ekuhambeni kusukela ngo-2017.
Adinga ukungahlulwa kwi-test yesibili ukuze alunqobe lolu chungechunge.
"Siseyiqembu elisha futhi sisakha.
Uma ubheka abadlali abanamava okuthenjelwe kubona, abakhulile kangako ngokweminyaka," kuchaza uRabada.
"Ngingazibala mina noma uQuinny (De Kock).
U-Dean (Elgar) nguyena osemnkantshubovu, mina ngineminyaka ewu-26 kodwa kusho lukhulu ukuthi ngibalwa nomakadebona kuleli qembu.
"Ukunqoba lo mdlalo wokuqala kuzosinika umdlandla esizowusebenzisa kolandelayo neminye esizoyidlala kule minyaka ezayo.
Ngeke sizikhukhumeze kodwa sizothatha konke okuhle esikwenzile, siqhubeke nokusebenza ngokuzikhandla.
"Kweminye imidlalo esihlulwe kuyona besizigwaza ngowethu ngokuthi sibuye silehlise izinga, umdlalo ugcine usiphunyukile.
Kulo mdlalo (esiwudlale neWest Indies) besilokhu sihamba ngegiya eliphezulu.
Siyazi ngeke kube lula kolandelayo kodwa okubalulekile ukuthi siqhubeke nezinga eliphezulu.
"Umdlalo wesibili uzoqala ngoLwesihlanu ntambama ngo-4, nawo uzodlalelwa eDarren Sammy Cricket Ground.
Kubuye ukuzethemba kwabeChiefs iqhubeka nokunqoba
IKAIZER Chiefs ibheke ukuqhubeka nomgqigqo wokucosha amaphuzu uma isibhekene neStellenbosch emdlalweni weDStv Premiership eFNB Stadium, eNasrec, namuhla ngo-5 ntambama.Ngempelasonto edlule, iChiefs ihlule iWydad Casablanca yaseMorocco ngo 1-0 emdlalweni wamaqoqo weCaf Champions League ingasaphelele enkundleni emuva kokuthola amakhadi abomvu kukaDaniel Akpeyi noSamir Nurkovic.
Ngaphambi kwalokho yayihlule i-Orlando Pirates koweDStv Premiership.
Kuyona yomibili le midlalo, Amakhosi awangenelwanga yigoli.
Lokhu akubuzwa ukuthi kubuyisa ithemba kubalandeli bayo abafisa okungenani iqede kwi-Top 8 ekupheleni kwesizini ukuze idlale kwiMTN 8 ngezayo.Umgadli uLazalous Kambole ubona ukuhlangana kwezinto kwenyusa ukuzethemba eqenjini.
"Bekuwumdlalo onzima (neWydad) ngoba sidlale singasaphelele okwenze sashintsha indlela esidlala ngayo.
Kudingeke simise izinto ngenye indlela ngokomdlalo.
Kodwa okubalulekile ukuthi siwinile.
Iqembu lidlale kahle kakhulu," kusho uKambole.
"Kuzoba wumdlalo ohluke kakhulu neStellenbosch kodwa sizowenza umsebenzi wokuyicubungula siyiKaizer Chiefs.
Okufanele sikwenze nje wukuzinikela ngokuphelele, senze isiqiniseko sokuthi siqoqa amaphuzu agcwele.
Indlela esiyiyona, singehlula noma yiliphi iqembu uma sigxilisa imiqondo yethu.
Njengoba sidlalela ekhaya neStellenbosch, sinethuba elikhulu lokuwina.
Bayiqembu elihle elihlala lizimisela ikakhulukazi uma lidlala neChiefs.
Liyagqugquzeleka.
"Amakhosi asethubeni lokuzibekisela indawo kuma-quarterfinal eChampions League okokuqala emlandweni wawo.
Kudingeka ngoMgqibelo ekuhambeni ahlule iHoroya AC yaseGuinea emdlalweni wokugcina wamaqoqo ukuze ajoyine iWydad kwi-Last 8.Nokho kungayifaka engozini iChiefs ukudlala neStellies isicabanga ngoweChampions League.Umqeqeshi weStellenbosch, uSteve Barker, ukholwa wukuthi beangawacosha amaphuzu agcwele kwiChiefs.
"Sizodlala neChiefs ekuhambeni isaphuma ekutholeni imiphumela emihle.
Isidlale imidlalo emibili ingangenelwa yigoli.
Ihlule iPirates neCasablanca.
Kodwa ngibona ukuthi siyiqembu sesikhule kakhulu futhi sinyukelwe wukuzethemba.
Singehlula noma yiliphi iqembu noma yinini inqobo nje uma sizinikela futhi siqhubeka nokukholwa ukuthi singayiwina yonke imidlalo esiyidlalayo.
Siyethemba ukuthi sizodlala kahle, sizibeke ethubeni lokuwaqoqa womathathu amaphuzu," kusho uBarker.Ngempelasonto, iChiefs izomela iNingizimu Afrika kwiChampions League ihambisana neMamelodi Sundowns ebambane ngo 0-0 ne-Al Hilal yaseSudan.
ISundowns, esivele idlulele kuma-quarterfinal, izovala neCR Belouizdad yase-Algeria ngoLwesihlanu ePitoli.
IPirates, edlale ngokulingana ngo 0-0 ne-Al Ahly Benghazi kweyamaqoqo eCaf Confederation Cup, izophinda nayo ngeSonto ngo-6 ntambama e-Orlando Stadium.Imidlalo yeDStv Premiership NamuhlaNgo-3pm - Tshakhuma Tsha Madzivhandila v Mamelodi Sundowns (Peter Mokaba Stadium).Ngo-5pm - Kaizer Chiefs v Stellenbosch (FNB Stadium).
USuthu selubheke ukubambelela kweyesibili kwi-log
STHEMBISO NGOBESEUKAPUTENI waMaZulu FC, uMbongeni “Shoes” Gumede, uthi bazimisele ukubambelela endaweni yesibili kwi-log yeDStv Premiership kuze kusongwe isizini.Ngaphansi kukaBenni McCarthy, ongumqeqeshi, Usuthu ludlala ingcwenga yebhola njengoba luvulela isibhaxu kwamanye amaqembu.
Lokhu kufakazelwa wukuhlala kwalo endaweni yesibili ngamaphuzu angu-50 emidlalweni engu-27.Ngaphambi kokuba ezikaMandlakazi zibuyiselwe kwamhlaba ngempelasonto edlule yiBaroka FC, eziguqise ngo-1-0 eKing Zwelithini Stadium, eMlaza, bese zidlale imidlalo yeligi engu-16 zingayazi induku.Ekhuluma neSolezwe uGumede, oyisiqongqwane sasemuva oSuthwini, uthe ukuhlulwa kwabo yiBaroka akwehlanga kahle kubona kodwa wathembisa ukuthi bazovuka bazithathe.“Angifuni ukuqamba amanga, akwehlanga kahle ukuhlulwa kwethu yiBaroka ngemuva kwesikhathi eside singehlulwa, ngaphezu kwalokho besidlalela ekhaya.“Kodwa-ke ukwehlulwa yiBaroka sesikudlulisile sesibheke imidlalo yethu yokugcina elandelayo.
Nakuba kungeke kube yinto elula ukuyenza kodwa kuzomele nakanjani siyinqobe ukuze sizoqeda isizini sihlezi endaweni yesibili kwi-log,” usho kanje uGumede owafika oSuthwini ngo-2015 esuka kwi-Orlando Pirates.Lo mdlali, odabuka eMlaza, uthe kungabajabulisa kakhulu ukuyodlala kwiCaf Champions League.
Amaqembu aqeda endaweni yokuqala neyesibili kwi-log adlala kulo mqhudelwano.
“Nakuba singafuni ukuzifakela ingcindezi ngemidlalo yeCaf kodwa nathi singaMaZulu siyafisa ukuzibona sikulo mqhudelwano.
Lokhu kungalinyusa kakhulu igama leqembu futhi kusize nabadlali beqembu ekutheni bathole isipiliyoni sokuyodlala emidlalweni yeCaf.”Umdlalo olandelayo weligi waMaZulu uzokuba ngonzima kakhulu njengoba ezobhekana ne-Orlando Pirates ngoMeyi 27 e-Orlando Stadium, eSoweto.“Kuhlale kunzima ngaso sonke isikhathi ukubhekana namaqembu amakhulu ngakho-ke nakulo mdlalo wethu nePirates sibheke ukuthi ube ngonzima kakhulu.
Kodwa sizokwenza ngakho konke okusemandleni ethu ukuthi sibuya nomphumela osivunayo,”  kusho uGumede.
Egcina ukuhlangana la maqembu emzuliswaneni wokuqala weligi, abambana ngo 1-1 eJonsson Kings Park Stadium, eThekwini.
IDowns ivule igebe kwi-log ishaya iStellies, iBay yawasha ijezi
IMAMELODI Sundowns iqhubekile nokuvula igebe esicongweni se-log yeDStv Premiership ishaya iStellenbosch FC ngo 2-1 emdlalweni obuseDanie Craven Stadium, eStellenbosch, izolo ntambama.IStellenbosch yiso esibone inethi kuqala inethi ngonyawo lukaStanley Dimgba ngesiwombe sokuqala ngomzuzu ka-33, kwathi elokulinganisa leSundowns lashaywa wuGaston Sirino ngesiwombe sesibili, ngomzuzu ka-51.
Kanti elokunqoba leDowns lavalelwa phakathi wuPeter Shalulile ngomzuzu ka-90.Ukunqoba kweSundowns umdlalo kusho ukuqhubeka kwayo nokuvula igebe esicongweni se-log yePremiership.
Njengamanje isinamaphuzu angu-39 emidlalweni engu-17, ilandelwa yiGolden Arrows ngawu-35 emidlalweni engu-19.AmaSandawane asasele emuva ngemidlalo emibili, ngenxa yokuxinwa kwawo yimidlalo yeCaf Champions League.NgoLwesibili leli qembu lasePitoli lizobuyela kweyeChampions League ngokududulana neTP Mazembe eLoftus Versfeld, ePitoli, ngo-6 kusihlwa.Khonamanjalo iChippa United izibekisele indawo kuma-semifinal eNedbank Cup okwesithathu, emlandweni wayo emuva kokuhlula iRichards Bay FC ngo 2-1emdlalweni we-quarterfinal obuseSisa Dukashe Stadium, eMdantsane izolo ntambama.Amagoli eChippa ashaywe ngo-Anthony Laffor noRamasimong Maloisane.
EleBay elishaywe nguSiyabonga Vilane obekungelesithathu lakhe kulo qhudelwano ka-2021.
ULaffor ubeshaya igoli lokuqala kusukela ewelele kwiChippa ngoJanuwari.IChippa ifinyelele kuma-semifinal ngo-2017 nango-2019.Kuyiwa emdlalweni wayizolo uSimo Dladla, ocija iBay, akakufihlanga ukuthi yize sebekuma-quarterfinal kodwa into emqoka kubo wukwenyukela kwiDStv Premiership.Nangempela uphumuze ezinye izethenjwa, okubalwa kuzo nokaputeni wezakhe, uSiphamandla Mtolo.IBay ibuyela enkundleni ngoLwesithathu nePretoria Callies kanti iChippa ithembe umphumela wayizolo ukuthi uyivuse uma isibuyela neSwallows ngoMgqibelo.Imidlalo namuhla: Cape Town All Stars v Pretoria Callies, eDanie Craven ngo-3; Black Leopards v Tshakhuma Tsha Madzivhandila, eThohoyandou ngo-6.
Umqeqeshi ucacisa ngezilomo kuRante noLebese
UMQEQESHI weTshakhuma Tsha Madzivhandila, uMpho Maleka, ucacisa ngezilomo zakhe uTokelo Ranite ozakhele ugazi kwi-Orlando Pirates noGeorge Lebese odume kwiKaizer Chiefs.URantie ufike kwiTshakhuma ekuqaleni kwesizini ngemuva kwesikhathi eside izinto zingamhambeli kahle echithwa amaqembu okubalwa kuwo iCape Town City neMamelodi Sundowns.Lokho kwenze akangashesha ukungena egiyeni kodwa uMaleka uthi useyaqala ukuba wumshini.“UTokelo!
NgoTokelo kufanele sibonge umlolongi wemiziba (fitness trainer) ngokuthi kade elokhu emuphusha, emkhuthaza ukuthi akhiphe amangwevu akhe,” kusho uMaleka.“Nguye obemfuna ukuthi enze okungaphezu kwabezicabangela khona.
Nokumdlalisa kwethu imizuzu ethe xaxa (engaphezu kuka-80 behlula iTS Galaxy koweligi ngo-Ephreli 10) yize bekuhambisana nezinhlelo zethu kodwa bekuncike nasekuzinikeleni.
Siyakubonga ukunikela akukhombisile.
Sethemba ukuthi uzoqhubeka asinikeze okungaphezulu.“Okumqoka wukuthi ube ngaseqenjini elinqobile ngokwakha igoli.
Njengomgadli siyazi ukuthi uma ungayibonswanga inethi uke uhalele ukuthi noma-ke usungakhela ozakwenu.
Ngilangazelele ukuthi lokho kumkhuthaze enze okuthe xaxa emdlalweni olandelayo.KwiTshakhuma uRantie kulindelwe abuyise ithalente lakhe ebeselicwila kungaqondakali ukuthi kubangwa yini.Empeleni ngemuva kokuganwa eminyakeni edlule uRantie uvele wacwila waphenduka neqaqa emaqenjini aphesheya kwazise uqale ukugqama khona.
Uficwa yisinyama nje uke waba semabhukwini eFC Bournemouth inyukela kwi-English Premier League.Nokho ugcine esethutheleka naseTurkey kwaya walahlekelwa nayindawo yakhe kwiBafana Bafana abebukeka enekusasa eliqhakazile kuyo.Esinye isilomo okulindelwe lukhulu kuso kwiTshakhuma nguLebese yena izinto eziqale ukumbhedela esekwiChiefs esolwa ngokuvilapha.Bekulindelwe ukuthi afike avuke ngaphansi kukaPitso Mosimane kwiSundowns kodwa kwanhlanga zimuka nomoya  wabolekiswa kwiSuperSport United.
Ugcine evumbuka e-USA kodwa kuthe izinto zisamhambela kahle, kwafika iCovid-19 yavala imingcele nokuholele ekutheni aze afike kwiTTM.“UGeorge silindele ukuthi abekhona emidlalweni esemthethweni esontweni noma amabili ezayo,” kusho uMaleka.
“Naye njengoba ngike ngasho ngoTK (Tokelo) usebenza kakhulu nomlolongi womzimba ukuze abuyele egiyeni lokudlala.
Ngokomqondo kodwa uyambambona ukuthi usekulungele.”
Injabulo iligi yabesifazane ithola abaxhasi
SITHEMBISO MKHIZEINKAKHA yeBanyana Banyana, uPortia Modise, ithi kufana nokuphenduleka kwemithandazo yeminyaka ukuthola uxhaso kwebhola labesifazane.
Izolo inhlangano eyengamele ibhola kuleli, iSouth African Football Association (Safa), yethule iHollywoodbets njengabaxhasi beligi kazwelonke yabesifazane esizokwaziwa ngeHollywoodbets Super League.Empeleni lezi zindaba zizwakale ngempelasonto edlule kodwa iSafa yanquma ukuzethulela abezindaba izolo.
Umengameli wale nhlangano, uDanny Jordaan, umemezele ukuthi iHollywoodbets ixhase le ligi ngo-R17 million esivumelwaneni sesizini eyodwa.Iqembu elizoba ngompetha lizoklonyeliswa u-R2 million, isibili sithole isigidi samarandi.Kuvele nokuthi wonke amaqembu ayingxenye yale ligi azothola u-R150 000.Ezinye izindaba ezijabulisile ngezithi umdlali ozoqokwa njengovelele ekupheleleni kwesizini uzokhala emuke no-R50 000.UModise, owaqokwa ngo-2006 njengomdlali ovelele kwiWomen's African Football Championship, uthe wethemba ukuthi ukungena kweHollywoodbets kuzoheha nabanye abaxhasi.
Le nsephe, eyayingalibheki ipali, kade yayikusho ukuthi ibhola labesifazane kuleli lizokhula kuphela uma izinkampani zifaka imali.
"Sekuphele isikhathi eside sizama ukuthi elakuleli libe neligi kazwelonke yabesifazane, yezinga eliphezulu.
Ukuqala kokungena kwabaxhasi kusho ukuthuthuka kwebhola labesifazane.
Ngesikhathi iqalwa le ligi ngesizini edlule, bekunzima kakhulu kubanikazi bamaqembu ngenxa yokuswela imali yokuhambela imidlalo.
Bazoke baphumule abanikazi bamaqembu.
"Okwenza ngicele nezinye izinkampani ukuthi zixhase ukuthi ekugcineni lezi zingane kumele zondle imindeni yazo ngokudlala ibhola.
Kakungafani nezikhathi zethu lapho esasiphuma kwesinye isikhathi singaphethe lutho," kubeka uModise owaba ngowokuqala kuleli zwekazi ukushaya amagoli awu-100 eqenjini lesizwe.Uveze nokuthi unethemba lokuthi iHollywoodbets akhona amalungelo ezowathenga okusakazwa kwale ligi eziteshini ezinkulu zikamabonakude kuleli.
"Ngithanda ukubonga iSABC ngokusakaza ibhola labesifazane ngezimpelasonto.
Nokho kakwanele, ngesikhathi iba miningi imidlalo esakazwayo, bazosondela nabanye abaxhasi.
Lokhu kuzophinde kudayise abadlali bethu emaqenjini ase-Europe.
Ngicela nokuthi iHollywoodbets neSafa babambisane ekumaketheni le ligi ezinkundleni zokuxhumana,“ kusho uModise.U-Jordaan uthe lolu xhaso luzolekelela abanikazi bamaqembu ekuthuthukiseni ibhola labesifazane kuleli.“Sijabule kakhulu ngalolu xhaso, luzoshintsha okuningi.
Lokhu kusho ukuthi iSafa iyaqhubeka nokubeka ibhola labesifazane ezingeni lomhlaba.
Ngikhuluma nje sinabadlali abawu-32 abenza kahle kumaligi ase-Europe," kusho uJordaan.Umqeqeshi weBanyana, uDesiree Ellis, uthe lolu xhaso luzokwenza ube lula umsebenzi wokuqoka abadlali bamaqembu esizwe.
UZuma uzimisele ngokulwela indawo kwiChiefs
SITHEMBISO MKHIZEUMDLALI weKaizer Chiefs uDumisani Zuma okungacaci kahle ngekusasa lakhe kuleli qembu, uthandazela ukuthi aqhubeke nebhola alidlale koweCaf Champions League uma sebebhekene neCape Town City.IChiefs izokwamukela iCity emdlalweni weDStv Premiership namuhla ngo-5 ntambama.Emidlalweni ewu-21 yeDStv Premiership esadlalwe iChiefs, uZuma oyibamba ohlangothini lwesokudla, usafakwe kweyisishiyagalombili kuphela.Wagcina ukudlala kwiligi ngoJanuwari, ezakhe zishaywa i-Orlando Pirates ngo-2-1.Kawukho nowodwa umdlalo awuqedile, nowePirates akawudlalanga wonke.Ngesikhathi iChiefs idlala neHoroya AC koweChampions League wangena sekusele imizuzu ewu-25.
Wafika wawushintsha umdlalo, Amakhosi akwazi ukubuya umdlalo wagcina uphela ngo 2-2.Mhlawumbe uma engaqhubeka nokwenza kahle uma enikwe ithuba lokho kungamakhela ugazi kumqeqeshi uGavin Hunt okubhekwe ayakhe kabusha iChiefs ngesizini ezayo.
"Kangilimele nakancane, engilwa nako ukulwela ukuba sesimeni esihle sokudlala.
Okuhle ukuthi manje ngihlale ngineqembu, ngiziqeqesha nalo.
Konke kuzolunga ngokushesha.
Ukuzethemba kwami kubuye kakhulu, ukungena ngisize iqembu ukudlulela kuma-quarterfinal eChampions League kwenze omkhulu umehluko.
Isifiso sami ukuqhubeka nendlela engigcine ukudlala ngayo, " kubeka uZuma.IChiefs iya emdlalweni weCity iphuma ekudlaleni ngokulingana neBaroka ngo 1-1.Kwi-log isendaweni yesishiyagalolunye, ngamaphuzu awu-25, emidlalweni ewu-21.Yagcina ukunqoba kwilog ngenyanga edlule ishaya iPirates ngo 1-0.AmaCitizens acijwa uJan Olde Riekerink, akweyesikhombisa, ngamaphuzu awu-30, emuva kwemidlalo ewu-22.Kumaqembu akwi-Top 8, iwona asangenelwe amagoli amaningi, awu-29.
Asevalele enethini awu-33.Kufanele ukuthi ezikaRiekerink zizoya kowaMakhosi zethemba ukuqhubeka nezikwenze kwiSuperSport United eziyibhaxabule ngo-3-0.
"Umdlalo wethu neCity uzoba nzima kakhulu.
Emidlalweni edlule yenze kahle kakhulu.
Nangesikhakhi siyishaya emlenzeni wokuqala yayinzima ngendlela eyisimanga.
Empeleni njengoba sezibheke ngasekupheleni kweligi, yonke imidlalo izoba nzima.
Singabadlali siyazi ukuthi iqembu likwesiphi isimo, kusiphoqa ukunqoba emdlalweni ngamunye", kuqhuba uZuma.URiekerink uthe ufisa sengathi bangaqhubeka nomgqigqo abawutshengisile bedlala neSuperSport.
"Uma singaqhubeka naleli phupho esinalo, neChiefs singayishaya.
Siyazi ukuthi izitha zethu ziyiqembu elikhulu, elinomlando, elinesikwati esiqinile futhi elidlala kwiChampions League.
Lifuna nokungena kwi-Top 8, kuzoba umdlalo wamaqembu anentshisekelo yokunqoba.
Nathi sinesikwati esihle, wonke amasosha ami azobe ephelele," kusho uRiekerink.
Ukhonjwa kuMaZulu oweMaritzburg United
SIBUSISO MDLALOSEISIKHWISHIKHWISHI somdlali wasophondweni lwesokunxele kwiMarizburg United, uMxolisi "Jomo" Kunene, sesingumdlali waMaZulu FC ngemuva kokusayiniswa yileli qembu elisembhidlangweni wokuqinisa isikwati salo ukulungisela isizini ka-2021/2022.Ngokusho komthombo weSolezwe ngeSonto osondelene nomdlali, AmaZulu aseqede konke noKunene, osekusele wukuthi ethulwe ngokusemthethweni ekuqaleni kukaJulayi nabanye abadlali abasha abasayiniswe yaye eqenjini"UKunene usesayinile kuMaZulu.
Lokho ngingakuqinisekisa.
Osekusele nje manje wukuthi kuphele le nyanga kaJuni bese emenyezelwa ngokusemthethweni nabanye abadlali asebesayiniswe ngaMaZulu nalabo okulindeleke basayine ingakapheli le nyanga.Yize esevele esayinile uKunene, kodwa okwenza kungabi lula ukuthi kumenyezelwe wukuthi inkontileka yakhe neMaritzburg iphela ekupheleni kukaJuni.
Empeleni uKunene  akayedwa osuka kwiMaritzburg United, kodwa bakhona nabanye abadlali abambalwa abasuka kwiMaritzburg abazobonakala kuMaZulu okusaxoxwa nabo," kusho umthombo.UKunene ukhonjwa kuMaZulu nabanye ozakwabo nje, vele itshe limi ngothi kwiMaritzburg United okubikwa ukuthi iyadayiswa.
Usihlalo weTeam of Choice, uphumele obala kuleli sonto ngezinhloso zakhe zokufaka iqembu endalini ekhala ngezindleko nezikweleti abhekene nazo ekuliphatheni iqembu.Ngaphandle kukaKunene, ngokuthola kwaleli phephandaba abanye abadlali beqembu laseMgungundlovu, abangase bavumbuke oSuthwini maduze kubalwa uKwanda Mngonyama noThabiso Kutumela, oke wayamaniswa neMamelodi Sundowns neKaizer Chiefs.Imenenja yakhe, uVasili Barbis, weGlobal Finest Athletes,  ivumile ukuthi lo mdlali usesayine inkontileka nelinye iqembu kodwa wala waphetha ukudalula iqembu asayine kulo.
"Ngeke ngikwazi ukusho okwamanje ukuthi iliphi iqembu ayakulona uKunene, kodwa ngingakuqinisekisa ukuthi sesiyisayinile inkontileka.
Ngicela uphinde ungithinte ngoJulayi 1, ngizobe sengikwazi ukukutshela igama leqembu," kusho uBarbis.UKunene (29), odabuka eNyanyadu, eDannhauser, wubengomunye wabadlali abamqoka beMaritzburg abesemabhukwini ayo amasizini amane.Ukuya kwakhe kuMaZulu kufaniswa nokubuyela ekhaya kwendodana yolahleko, kwazise leli nxele likhuliswe ezinhlakeni zoSuthu ngaphambi kokujoyina iSwallows FC ebisadlala kwiNational First Division (GladAfrica Championship), asuke kuyo waya kwiBaroka FC isizini eyodwa ngaphambi kokuya eMphithi.UBrilliant Mkhathini, obhekene nezokuxhumana kuMaZulu uthe: “Njengamanje asikakhulumi ngabadlali kuze kube yisikhathi esifanele kanti nabaphathi abakasho lutho ngezindaba zabadlali.”
UNcikazi uzolwa nenkinga yokugeja kwi-Arrows
SITHEMBISO MKHIZEUFUNA kulungiswe inkinga yokugeja kwiLamontville Golden Arrows umqeqeshi waleli qembu uMandla Ncikazi.
UNcikazi ukusho lokhu ngemuva kokudedela amaphuzu agcwele bebanjelwa ekhaya yiBloemfontein Celtic emdlalweni weDStv Premiership ophele ngo-1-1 eSugar Ray Xulu Stadium, ngempelasonto edlule.
Ukungawini kwaBafana Bes’thende kubalahlekisele ngethuba lokubuyela endaweni yesibili kwi-log njengoba sebehleli kweyesithathu.
Indawo yesibili ithathwe AmaZulu FC anqobe iStellenbosch bese kuqhwakela iMamelodi Sundowns.
UNcikazi obebonakala ephoxekile ngemuva komdlalo, uthe akajabhisiwe indlela abafana bakhe abadlale ngayo, uphoxwe ukuyeka kwabo inqwaba yamathuba.
"Siyeke inqwaba yamathuba, kumele ukube lo mdlalo siwunqobile.
Sizolwa nayo le nto yokuba buthuntu phambi kwamapali.
Kangisoli muntu, kumele sizigxeke sonke.
Mayelana nokudlala, abadlali bami badlale kahle uma kuqhathaniswa nomdlalo odlule (weSwallows).
Akusenani, leli phuzu lizokwengeza kokufunwa ukuzuzwa iqembu, lingcono iphuzu kunokwehlulwa," kubeka uNcikazi.Ngomdlalo weSiwelele bekungowesithathu i-Arrows idlala ngokulingana kulandelana.
Ibambane neCape Town City neSwallows.Yagcina ukunqoba ekuqaleni kukaMashi ishaya iTshakhuma ngo-2-1.Ngo-Ephreli 21, ezikaNcikazi zizovakashela iSuperSport United, eMasterpieces Moripe Stadium koqala u-5 ntambama.Amatsatsantsa a Pitori aphuma esibhaxwini esivuthayo sika-3-0 asithole kumaCitizens ngeledlule.Kwi-log yeDStv Premiership aya ngokwehla njengoba esesendaweni yesithupha ngamaphuzu awu-35, emidlalweni ewu-22.
Ake abalwa namaqembu amathathu phezulu.NoJohn Maduka ocija iCeltic ukhale ngamathuba ayekwe abafana bakhe.
"Lo mdlalo kumele ukube siwunqobe ngenqwaba yamagoli.
Ukungasebenzisi amathuba kusiphuce amaphuzu amabili wonke.
Siye kulo mdlalo sazi ukuthi i-Arrows idlala ibhola elifana nelethu.
Besiyivumela ize kithina bese siyayizuma.
Yingakho sithole amathuba amaningi.
Sizoqhubeka nokusebenza kanzima kuze kube iyalunga indaba yokushaya amagoli," kusho uMaduka.ICeltic izodlala neSwallows ngo-Ephreli 20 eSeisa Ramabodu Stadium ngo-5 ntambama.
EzikaMaduka zisendaweni yeshumi ngamaphuzu awu-24, emidlalweni ewu-22.
Umdlali weGalaxy ubona bengena kwiTop 8
STHEMBISO NGOBESEISIKHWISHIKHWISHI somdlali weTS Galaxy, uLindokuhle Mbatha, sibona besethubeni elihle lokubalwa namanye amaqembu eDStv Premiership azoqeda isizini ka-2020/2021 ekwiTop 8 nokuhambisana nokudlala emqhudelwaneni weMTN 8 ngesizini ezayo.UMbatha odabuka Osizweni, eNewcastle, ukhuluma kanje, kamuva nje iGalaxy eqeqeshwa ngu-Owen Da Gama, ikhombisa ukuba sefomini enhle kakhulu njengoba ilokhu iqhubekile nokuvulela isibhaxu kwamanye amaqembu agijima kwiligi.Emidlalweni emihlanu yakamuva, amaRockets awakahlulwa.
Anqobe iBloemfontein Celtic ngo 1-0, iBlack Leopards ngo 3-1, abuye ephula irekhodi leSwallows FC lokungahlulwa eyicoboshisa ngo 2-1.Emidlalweni emibili leli qembu likaTim Sukazi lidlale ngokulingana ngo 0-0 neSupersport United nango 1-1 neChippa United.
Njengamanje iGalaxy ihlezi endaweni yesikhombisa kwi-log ngamaphuzu angu-26 emidlalweni engu-19.UMbatha uthe lokhu kungenxa yokuzikhandla kwabo bengabadlali kanti nokufika kukaDa Gama othathe izintambo kuDan “Dance” Malesela osekwiChilli Boyz, kwenze umehluko omkhulu.“Isizini asiyiqalanga neze kahle kwazise imiphumela emihle ibigqoza, kodwa-ke siyajabula ukuthi manje sesiqalile ukuwina imidlalo ilandelana nokuyinto ebingenzeki phambilini.
Nakuba ngingathandi ukuqhathanisa abaqeqeshi kodwa ngingasho ukuthi ukufika kukaDa Gama kwenze kwaba nomehluko omkhulu eqenjini.
Ngaphezu kwalokho ufikele kubadlali iningi labo alaziyo njengoba kade esiqeqesha kwiHighlands Park ngesizini edlule, nokuyinto eyenza ukuba umsebenzi wakhe nowethu singabadlali ube lula kakhulu uma sesisenkundleni,” kusho uMbatha owayegijima kwiPlatinum Stars nakwiMamelodi Sundowns.Lo mdlali ogijimisa okwenyamazane ezinhlangothini uqhube wathi: “Njengoba sesiqalile ukunqoba imidlalo ngibona lokhu kusibeka ethubeni elihle kakhulu lokuthi siqede isizini sikwi-Top 8, kodwa-ke uma sifuna ukwenza lokho kumele siqhubeke nokusebenza kanzima ukuze sifeze leli phupho.”NgoMgqibelo iGalaxy izobuyela enkundleni izobhekana neMariztburg United emdlalweni weligi ngo-5 ntambama eMbombela Stadium, eNelspruit.Akungabazeki nakancane ukuthi lo mdlalo uzobe ungowamagqubu kwazise ngesikhathi egcina ukuhlangana la maqembu emzuliswaneni wokuqala, iGalaxy yabukisa ngeTeam of Choice iyibhudluza ngo 3-0 eHarry Gwala Stadium, eMgungundlovu.
I-United nayo iwadinga egcwele amaphuzu kwazise ibalekela izembe.
Ibambe indawo ka-14 kwi-log ngamaphuzu awu-14 emidlalweni ewu-18.
UJele uyayethemba iPirates kweyeCaf
UKAPUTENI we-Orlando Pirates, uHappy Jele, ubona isikwati abanaso singakuphinda okweminyaka edlule emqhudelwaneni weCAF Confederation Cup.IPirates izokwamukela i-Enyimba FC yaseNigeria emdlalweni wesibili wesigaba samaqoqo kaGroup A ozoba se-Orlando Stadium namuhla ngo-6 ntambama.
Emdlalweni wokuvula esigabeni samaqoqo, iPirates idlale ngokulingana ngo 1-1 ne-ES Setif yase-Algeria.UJele, okunguyena kuphela osele eqenjini elafinyelela kowamanqamu weConfederation Cup ngo-2015 beqeqeshwa ngu-Eric Tinkler, uthe isikwati abanaso kulokhu singakuphinda lokho.
Abafana bakaTinkler bahlulwa yi-Etoile du Sahel yaseTunisia kowamanqamu.
"Kuningi okufanayo phakathi kwaleli qembu nelango-2015 elafinyelela kowamanqamu.
Indlela esidlala ngayo nabadlali esinabo.
Siyasizana, siyalekelelana.
Kungenzeka sithubeleze sifinyelele kowamanqamu, siyiwine indebe.
Sinesikwati esihle.
Esikudingayo  manje yimiphumela," kusho uJele.Isikwati sikaTinkler sasithakwe ngabadlali okukhona kubona uLucky Lekgwathi, Sifiso Myeni, Thandani Ntshumayelo, Ayanda Gcaba, Kermit Erasmus nabanye.IPirates isendaweni yesibili kuGroup A ngephuzu kanye neSetif.
Emsileni kuhlezi i-Al Ahly Benghazi yaseLibya.
Eqhulwini kuhlezi i-Enyimba ehlule  iBenghazi kowokuvula.
"Amalungiselelo ahambe kahle.
Sithole iphuzu ekuhambeni.
Siyazi ukuthi kubalulekile ukuwina ekhaya.
Siyicwaningile i-Enyimba.
Siyazi ukuthi iyiqembu eliyingozi.
Siyazi futhi lapho ibuthaka khona.
Kufanele sisebenze kanzima ukuze siwine kusasa (namuhla).
Njengoba sengike ngadlala kwiCaf, kuwumsebenzi wami ukuthi ngibacathulise nabanye.
Lo mqhudelwano ubalulekile kimina, ubalulekile naseqenjini.
IPirates iyiqembu elikhulu.
Ulwazi oluncane enginalo kufanele ngiludlulisele kwabanye ozakwethu," kusho uJele.Endleleni ebheke esigabeni samaqoqo, i-Enyimba igudluze iBloemfontein Celtic yaseNingizimu Afrika.
Asikapholi isilonda seBaroka kumdlali weChiefs
SITHEMBISO MKHIZEKALIVUMI ukuphela igqubu kumdlali weKaizer Chiefs, uNjabulo Blom lokubanjwa yiBaroka FC bagcina bephunyukwe isicoco seligi ngomdlalo wokugcina wesizini eyedlule.La maqembu okuhlala kusiphuka isidindi uma etholene phezulu, namuhla azobhekana emzuliswaneni wesibili weDStv Premiership oqala ngo-3 ntambama, ePeter Mokaba Stadium.IChiefs eqeqeshwa uGavin Hunt, ihambela phezulu ngenxa yokungena okokuqala kuma-qaurterfinal eCaf Champions League.
Lokhu ikwenze ngokubambana ngo-2-2 neHoroya yaseGuinea ekuhambeni ngempelasonto edlule.
Izoya kwiBaroka sekudlule imidlalo eyisikhombisa yagcina ukwehlulwa.
UBlom oyibamba esiswini kuMakhosi, uthe bayilindele iBaroka.
"Ngijatshuliswa yizinga eliphezulu lokuzethemba eqenjini.
Lokhu kudalwe imiphumela yakamuva.
Kuhlale kunzima ukudlala neBaroka, uma ngicabanga ngayo inhliziyo iba buhlungu.
Wonke umuntu wayibona ngesizini edlule isiphuca isicoco seligi.
Yebo, iSundowns (Mamelodi) eyagcina isithathile kodwa yiBaroka eyama endleleni yethu.
Siyakwazi esikulindele kuyo, akumele siyeye.
Siyazi ukuthi iyiqembu eligijima ngendlela eyisimanga futhi elisebenza ngokuzikhandla.
Sizokhipha konke esinako,“ kusho uBlom.Kuwafa wafa womdlalo wokugcina wesizini ka-2019/20, uManual Kambala washayela iBaroka igoli lokulinganisa kungasalindele muntu.EleChiefs okwase kubhekwe ukuthi iChiefs izonqoba ngalo lashaywa nguKhama Billiat.
Bekungokwesibili iBakgaga ima endleleni yeChiefs.
Ngo-2011, isadlala kwi-ABC Motsepe League, yashaya Amakhosi ngo-1-0 wegoli likaThobani Mncwango kuma-quarterfinal yeNedbank Cup.Kule sizini, emlenzeni wokuqala, iChiefs yabambana neBaroka ngo-1-1 koweligi.
EzikaHunt zasizwa umkhonto owagwaza ekhaya kaGoodman Mosele sewuyophela umdlalo.Yize kulokhu iChiefs ingalweli isicoco seligi kodwa kusemqoba ukuqoqa amaphuzu agcwele njengoba ilwela ukungena kwiTop 8.
Isaqoqe amaphuzu awu-24 emidlalweni ewu-20 okuyibeka endaweni yesishiyagalolunye.
Uma iBaroka inqoba izoyigudluza iChiefs endaweni ekuyo.Njengamanje, ezikaThoka Matsemela zikweyeshumi nambili, ngamaphuzu awu-23, emidlalweni ewu-21.UBlom onemidlalo ewu-19 yeDStv Premiership, ubengekho kodlule weligi bebambana ngo-2-2 neStellenbosch, ngenxa yamakhadi.Uthe uyajabula ukubuyela kweyeligi.“Kwangiphatha kabuhlungu ukungabibikho sidlala neStellenbosch.
Ayikho into engangizoyenza, ngase ngithole amakhadi amane.
Ukunqoba kwethu koweChampions League, eGuinea, emdlalweni obunzima ngendlela eyisimanga, ngikholelwa ukuthi nakho kuzosisiza koweBaroka.
IChampions League ihlukile, uma sidlala kuyo sisuke simele izwe,” kusho uBlom.
Liyayishonela iChiefs elwela ukuqeda kwiTop 8
ZAKHELE XABATshakhuma Tsha Madzivhandila (1) 2Kaizer Chiefs (0) 1LIYAYISHONELA iKaizer Chiefs ezabalazela ukungena kwiTop 8 njengoba iphinde yalahla amaphuzu ihlulwa yiTshakhuma Tsha Madzivhandila (TTM) emdlalweni weDStv Premiership ePeter Mokaba Stadium, ePolokwane, izolo ebusuku.Igoli leChiefs lishaywe nguLebogang Manyama esiwombeni sesibili.
Awe-TTM abekwe enethini nguThabo Rakhale noThabo Mnyamana esiwombeni ngasinye.Amakhosi angene enkundleni ebheke ukuqoqa amaphuzu agcwele kulandela ukubanjwa yiBloemfontein Celtic ngempelasonto edlule.
Kule sizini iChiefs ingena, iyaphuma kwi-Top 8 ngenxa yokuhluleka wukugcina umgqigqo.
Ukuhamba kwemidlalo iChiefs ihluleka ukucosha amaphuzu kusho ukungena engcupheni yokungayidlali iMTN 8 ekuqaleni kwesizini ezayo.
Amakhosi asalelwe yimidlalo emine ukuthi azame ukuzibekisela indawo kulo mqhudelwano.
Umdlalo weTTM neChiefs, bekungowokuqala womqeqeshi uDylan Kerr esebhentshini kulandela ukulunga kwemvume yakhe yokusebenza eMzansi emahoreni ambalwa ngaphambi kokuqala komdlalo.Izolo, iChiefs ikhombise ukuwuphatha umdlalo usaqala kodwa ihluleka uma isifike phambili.
Emuva kwesikhathi eside onozinti bezipholele, uBruce Bvuma, obesemapalini eChiefs, uchilizele ngaphandle ishodi likaMnyamana ngomzuzu ka-22.
Ngoka-38 iChiefs ingene obishini uNjabulo Blom ethola ikhadi eliphuzi lesibili emuva kokudonsa uNdabayithethwa Ndlondlo ngaphandle kwebhokisi.
Leyo free-kick ishaywe nguMnyamana, yashaya ipali, yashayisa kuBvuma wayicosha.
Sekusele imizuzu emithathu, uRakhale ulibeke esifubeni, waqobela phakathi ibhola eligotshwe nguMnyamana kwesokudla.Esiwombeni sesibili, iChiefs ibuye yazama ukucindezela kodwa iTTM ibikhombisa ukuba yingozi uma ithola ibhola.
Unozinti weTTM, uWashington Arubi, ugcine ekutholile azokwenza echithela phezu kwepali ibhola elingqofwe nguSamir Nurkovic ngomzuzu ka-51.Ngomzuzu ka-65 unompempe uVictor Hlungwane unikeze iChiefs iphenathi emuva kokuthi u-Ayanda Nkili edlalise kabi uNurkovic ebhokisini.
Ishaywe nguManyama kodwa wayibamba u-Arubi.
UManyama uyilandelile, wamjika, wayiqobela phakathi.
Sekubalwa imizuzwana kuphele umdlalo, uHlungwane uyikhombe emlotheni emuva kokuthi uSiyabonga Ngezana ebambe ibhola ngesandla ebhokisini.
Ishaywe phakathi nguMnyamanaEmdlalweni olandelayo, iTTM ebalekela izembe izobhekana neChippa United kowamanqamu weNedbank Cup eFree State Stadium ngoMgqibelo ngo-6 ntambama.
Ngokunqoba lapha inyukele endaweni ka-14  ngamaphuzu awu-25.
IChiefs sekuzomele iyozama ukulwela amaphuzu agcwele uma isidlala neSwallows ngoLwesithathu oluzayo.
Ngalolu suku iTTM izobe idlala neSuperSport United.
UMotsepe ukhuculula insila eqaqele kwiCaf
INDLALA yemidlalo yeBafana Bafana kuthelevishini emidlalweni yasekuhambeni sekuzoba into endala uma kungukuthi imizamo kamengameli weConfederation of African Football (Caf), uPatrice Motsepe, iyaphumelela.UMotsepe owayevele ethembise izinguquko ezinqala ngesikhathi esakhankasela ukhetho, ukhiphe isitatimende ngeSonto lapho enaba khona ngemihlangano eyahlukahlukene nezinhlaka ezahlukene kunobhutshuzwayo wase-Afrika abelokhu ehlangana nazo.
Uqale ukwenza lokhu kusukela eqokiwe ngenhloso yokwenza ibhola lase-Afrika lihehe kwabakwamanye amazwekazi, liphinde lizakhele lona inzuzo ukuze kuzokwanda abaxhasi.Kuningi okungenzeki ngendlela okuqashelwe wuMotsepe nethimba lakhe njengoba bebelokhu bengena bephuma emihlanganweni nabaxhasi (bakhona nalaba abafisa ukufaka isandla), izikhulu zohulumeni kanjalo nomengameli.NgokukaMotsepe, ubuholi obudlule bebuphethe ngendlela engagculisi okufakazelwa yindlela umhlaba wonke oyibuka ngayo iCaf.Ukungaphathwa ngendlela ethembekile kwemali okuhambisana nokungabi-nabo abaphathi abaqotho, ngezinye zezizathu uMotsepe nethimba lakhe, bebone kungcono balande i-Price Waterhouse Coopers (PWC) ukuba izobasiza ngokuphenyisisa zonke izinkinga ebezibikwa phambilini ngeCaf.Umbiko wesikhashana wePWC uveze ubugebengu obusabekayo obebenzeka ngaphambilini.Indaba yokusakazwa kwemidlalo yamazwe kulapho kuvele khona inkinga kutholakala ukuthi kunemali eningi ekhokhwa ngendlela engaqondile ekubeni amazwe ase-Afrika kungewona wonke ahlomulayo ngalokhu.Sekungumlando ukuthi indodana ka-Issa Hayatou owayengumengameli weCaf isikhathi eside, ibibalwa kubaphathi benkampani yaseFrance okuyiyona ebiwaphethe wonke amagunya okusakazela i-Caf imidlalo yayo.Ngenxa yalokhu, imidlalo yeBafana bese kujwayelekile ukuthi uma isekuhambeni ingakhonjiswa kwithelevishini.
Kuyimanje imidlalo yeCaf Champions League neyeConfederations, yamaqembu aseNingizimu Afrika, kayikhonjiswa uma isekuhambeni.UMotsepe ukholelwa ekutheni uma zingalungiswa zonke lezi zinto, iCaf izohlonishwa emhlabeni.Izincomo eziphume emihlanganweni elokhu iqale ngoMashi zikhomba ukuthi kufanele ibhekwe indlela okuphathwa ngayo imiqhudelwano kanjalo nendlela abaqashiwe abasebenza ngayo.Kusemqoka ukuthi kufakwe imali ezinkundleni njengoba kushaywe umthetho othi wonke amazwe angaphansi kweCaf kumele okungenani abe nenkundla eyodwa esezingeni leFifa.Ubudlelwano obukhona nabaxhasi kumele buqiniswe kakhulu kunakuqala kuphinde kuqashwe abantu abawufundele ngendlela umsebenzi ngokwahlukana kwezinhlaka.IPatrice Motsepe Foundation isivele ixhase i-Caf Pan-African Schools Football Championship ngo-$10 million.Kusemqoka kuMotsepe ukuthuthukiswa kwebhola labesifazane bese kuqinisekiswa ukuthi isithunzi sonondweba sihloniphekile izwekazi lonke.Okukhulu kunakho konke uMotsepe akufunayo, ukuqala kokusetshenziswa kwemishini ye-Video Assistant Referee (VAR).Ukugcizelele ukuthi kumele kuthengwe le eshibhile kodwa esebenza kahle, hhayi le emba eqolo ekubeni izokwenza umsebenzi ofanayo.
Ngempelasonto edlule, kubonakale kusebenza okokuqala iVAR emidlalweni eyandulela owamanqamu yeChampions League.
UHunt uzibona ekhuza ibuya maduze ekuqeqesheni
ANGASE abonakale maduze ebhentshini uGavin Hunt osanda kuxoshwa yiKaizer Chiefs yize eyibeke kowandulela owamanqamu weCaf Champions League.UHunt uqashwe iChiefs ekuqaleni kwesizini ethatha izintambo ku-Ernst Middendorp okuyisinqumo esenze abalandeli bayo babuyelwa yithemba ngeqembu labo kwazise belihlehla nyova.Kusobala-ke nokho ukuthi izinto azizange zihambe kahle ngaphansi kobuholi bukaHunt yize iChiefs ibingavumelekile ukuthenga abadlali (ngesikhathi sakhe).Ukuhlulwa kweChiefs yiBlack Leopards ngoMeyi 26 yikhona okuphoqe Amakhosi ukuthi athathe isinqumo sokulihlukanisa ifindo leminyaka emithathu noHunt.Kuliqiniso ukuthi izinto azizange zimvume lo mqeqeshi kwiChiefs yize enomlando wokudla izicoco.
IChiefs imfaka amasondo nje isaphumelele ukuwina imidlalo emibili kwengu-17 yeligi ilandelana.Ukufaka iChiefs kweyandulela owamanqamu kwiChampions League akuzange kumsize uHunt ogcine exoshwa okokuqala empilweni yakhe yokuqeqesha esigabeni esikhokhelayo eNingizimu Afrika.Ethintwa Isolezwe  izolo emini uHunt uthe, yize engathandi ukukhuluma ngosekudlule kodwa ngeke afihle ukuthi ucabanga ngonobhutshuzwayo ubusuku nemini.
"Ngabe ngiqamba aluhlaza uma ngingathi ngiyalijabulela leli khefu engilitholile emuva kweminyaka eminingi.
Ngicabanga ngonobhutshuzwayo ubusuku nemini.
Nakuthelevishini ayikho enye into engiyibukayo ngaphandle kwebhola.
Ngisho elakudala yinqobo nje uma kungunobhutshuzwayo," kusho uHunt.Ebuzwa ngokuthi kungalindeleka nini ukuthi abonakale ebhentshini uthe, ukuphela kwesizini yikhona okuzocacisa okuningi.
"Kuhle ngoba isizini isizophela.
Kulapho izinto eziningi ezizokwenzeka khona.
"Angikwazi ukusho okuzokwenzeka kodwa isikhathi yisona esizocacisa ngekusasa lami.
Ngeke ngithathe ikhefu njengoba behlale benza abanye abaqeqeshi kodwa okuningi kuzocaca ngami maduze," kusonga uHunt.Uthe akafuni ukukhuluma ngokusekudlulile.Akhona amaqembu asemataniswa noHunt selokhu exoshiwe.
Phakathi kwamaqembu akhonjwa kuwona kubalwa iStellenbosch FC neSuperSport United.
La maqembu aphekwa uSteve Barker noKaitano Tembo ngokwahlukana.Kuthiwa iSuperSport izimisele ngokubuyisa uHunt oyakhele udumo edla izicoco eminyakeni edlule.
Imbangela yalokhu ukungenami kwayo ngokugcwele ngoTembo.Kuyavela nokuthi iStellies okuyiqembu langakubo uHunt kwazise ungowaseKapa, iyamnyonyobela kodwa konke kuncike ekutheni iyalivika yini izembe ebhekene nalo.
UNcikazi akaneme ngakubone kwezakhe zinqoba
LUNGILE MAJOKAUMANDLA Ncikazi  opheka iLamontville Golden Arrows, ufuna ukubona iqembu lakhe linciphisa amagoli angena ngakulona njengoba kuzobuyelwa ensimini ngemuva kwekhefu lekhalenda leFifa.Kuyiwe ekhefini i-Arrows ibambe indawo yesibili kwi-log yeDStv Premiership ngamaphuzu awu-36 emidlalweni ewu-20.
Eqhulwini kuhleli iMamelodi Sundowns esiqoqe amaphuzu awu-40 emidlalweni ewu-18.UNcikazi uthe ngokwezibalo sebewenzile umsebenzi wokuvika izembe, okumqoka manje wukulwela ukuqinisa indawo yabo kwi-Top 8.Abafana bes’thende bazobuyela ensimini koweligi ngoMgqibelo lapho bezobe bevakashele iSwallows eDobsonville Stadium ngo-3 ntambama.
Umdlalo odlule weligi wala maqembu waphela ngo 1-1 eSugar Ray Xulu Stadium.UNcikazi uthe kuyamjabulisa ukuthi babalwa namaqembu ahamba phambili ngokushaya amagoli kodwa akaneme ngokuthi nasemuva bayavuza.
I-Arrows isivalele phakathi amagoli awu-30, yangenelwa awu-19.“Zikhona izindawo okumele sizilungise (njengoba bekunekhefu).
Asikho bukhali phambi kwamapali uma ngiqhathanisa namathuba esiwakhayo.
Siyakubonga ukuthi iqembu lingelinye lahamba phambili ekushayeni amagoli.
Sinawu-30 neCape Town City.
Kuhle lokho eqenjini.
Singathanda ukwehlisa kulawo asingenelayo.
Uma siphambili ekushayeni amagoli, singathanda ukuhamba phambili nasekuwavimbeni.
Sibonge ukuzinikela kwabadlali benza kahle kakhulu,” kusho uNcikazi.Uma iqembu likaNcikazi lingaqhubeka nesigqi sokungehlulwa, okungayibeka ethubeni lokuqeda emaqenjini amathathu aphezulu, ingazithola idlala emiqhudelwaneni yeCaf ngesizini ezayo, ibuye idlale nakwiMTN 8.
Ngaphambi kwekhefu badlale ngokulingana neCity neBaroka, bahlula iTshakhuma neBlack Leopards.UNcikazi owesekwa wuMabhuti Khenyeza ebhentshini le-Arrows uthe akafuni ukufakela abadlali bakhe ingcindezi.“Angijwayele ukufaka ingcindezi eqenjini ngokuthi sifuna ukudlala kuphi ngesizini ezayo.
Ngithatha into njengoba yenzeka ngaleso sikhathi.
Okuphambili wukuthi sesikuvikile ukudliwa yizembe ngokwamaphuzu esinawo  nezibalo.
Okulandelayo wukuthi sisebenzele i-Top 8.
Uma izibalo sezikhomba ukuthi sizoqeda kwi-Top 8, uma Lokho sekuqinisekisiwe sizobe sesibheka ukuthi iyiphi indawo ephezulu esingayithola kwi-Top 8.
Angibhekile okunye okungale kwalokho.
Uma amaphuzu esizobe sesiwatholile esinikeza ithuba lokudlala kunoma yimuphi umqhudelwano sizokwamukela lokho njengeqembu.
Asifuni ukushintsha izinhlelo ebesinazo kuqala isizini.
Uma ubheka izinto ezinkulu kakhulu, ungazithola usuphoxeka kakhulu.
Asifuni ukufaka abadlali bethu kulokho,” kusho uNcikazi.Imidlalo yeDStv Premiership ngempelasonto:NgoMgqibelo - Ngo-3pm: Swallows v Lamontville Golden Arrows (Dobsonville Stadium).Ngo-5pm: Maritzburg United v Chippa United (Harry Gwala Stadium); Cape Town City v Baroka (Cape Town Stadium).NgeSonto - Ngo-3pm: Black Leopards v AmaZulu (Thohoyandou Stadium); Bloemfontein Celtic v TS Galaxy (Dr Petrus Molemela Stadium).
IPirates ethubeni lama-quarterfinal koweCaf
I-ORLANDO Pirates izicabele indlela ebheke kuma-quarterfinal eCAF Confederation Cup ihlula i-Al Ahly Benghazi yaseLibya emdlalweni wamaqoqo kaGroup A e-Orlando Stadium, eSoweto, izolo ebusuku.Amagoli abeke iPirates ebuhleni ashaywe nguNtsikelelo Nyauza, Tshegofatso Mabasa noKabelo Dlamini esiwombeni ngasinye.
Ngokunqoba izolo, iPirates izibeke esicongweni okwesikhashana ngamaphuzu ayisishiyagalombili.
Umbuso wayo ubukade uncike emphumeleni womdlalo obuphakathi kwe-Enyimba yaseNigeria ne-ES Setif yase-Algeria esishicilele uzodlala ngo-9 ebusuku.
Ngaphambi kwemidlalo yayizolo, i-Enyimba yiyona ebikade izihola phambili kuGroup A. Amaqembu amabili azoqeda phezulu azodlulela kuma-quarterfinal.Emdlalweni wayizolo wePirates neBenghazi, ziqale ziphuthumana nhlangothi zombili.
Ukuxhamazela kwamaqembu womabili bekuholela ekutheni aphunyukwe yibhola kalula.
Nokho iPirates ibikade ikhombisa ukuba yingozi ngejubane nebhola layo elisheshayo.
Igcine izuzile ngomzuzu ka-26 ngesikhathi uNyauza evalela phakathi ikhona ewele kuyena emuva kokuthi abadlali beBenghazi behlulekile ukuyikhipha.
EZimnyama ziqhubekile nokufaka ingcindezi.
Ngomzuzu ka-41 uMabasa ungqofele phakathi ikhona kaDeon Hotto.Esiwombeni sesibili, iPirates iqhubekile nokukhombisa ukuba namandla kuneBenghazi.
Ngomzuzu ka-69 kugamanxe uHotto kwesokunxele, wagobela uMabasa ibhola ebhokisini olishaye lavinjwa ngunozinti, waliqobela phakathi uDlamini.
Emuva kwaleli goli iBenghazi izamile ukubuya, ithola nama-free-kick ngasebhokisini lePirates kodwa yahluleka ukushaya igoli.Emdlalweni olandelayo weConfederation Cup, iPirates izokwamukela i-ES Setif yase-Algeria ngo-Ephreli 21 e-Orlando Stadium.
KwiCaf Champions League iMamelodi Sundowns neKaizer Chiefs sebengenile kuma-quarterfinal.
Uma iPirates ingalandela kungasho ukuqhubeka nokuphephezelisa ifulegi kwamaqembu akuleli kule miqhudelwano yeCaf, okuyinto ebisivame ukwenziwa iSundowns kuphela kumasizini edlule.NgoLwesine, iPirates izodlala neSundowns kowama-quarterfinal eNedbank Cup.
UMcCarthy uchazwa wumlando oqoshwe ngabadlali boSuthu
SITHEMBISO MKHIZEABADLALI baMaZulu FC bafanele ukubhalwa amabhukwini omlando weqembu njengendlela yokubakhumbula, ngokwenza umsebenzi oncomekayo bebeka iqembu esicongweni seDStv Premiership.
Lokhu kushiwo ngumqeqeshi woSuthu, uBenni McCarthy, ngemuva kokuqoba izimbangi iLamontville Golden Arrows ngo 1-0 emdlalweni womkhaya baKwaZulu-Natal obuseSugar Ray Xulu Stadium, eClermont ngempelasonto.
Igoli loSuthu livalelwe phakathi nguLuvuyo Memela ngasekupheleni kwesiwombe sokuqala.
Ukunqoba koSuthu kulubeke eqhulwini kwi-log yeDStv Premiership ngamaphuzu awu-50.
Lube ngaphezulu kweMamelodi Sundowns nokho ebisenomdlalo  ne-Orlando Pirates izolo, obungashintsha izinto.
Ngemuva komdlalo ne-Arrows, uMcCarthy obehluleka nawukukhuluma ngenxa yenjabulo, uncome abadlali bakhe ngokungaphezi.
"Ngiyalithanda leli qembu labadlali boSuthu.
Angazi ngingayichaza ngithini injabulo enginayo.
Njengoba ngasho esithangamini sabezindaba, thina asikhulumi, senza izinto enkundleni.
Laba badlali kumele bafakwe amabhukwini omlando weqembu ngoba ukudlala ibhola elihle ngalolu hlobo akuhlale kwenzeka kuwona wonke amasizini.
Noma ngabe sihlale usuku olulodwa esicongweni kodwa kuwumuzwa omnandi, ogqugquzela abadlali.
Ekugcineni nathi size sahlala phezulu, akekho owayezitshela ukuthi iqembu lethu, elisuka endaweni yesi-13, lingaqhwakela.“Okwenzeka kwi-log yeDStv Premiership kuwumvuzo wokusebenza kanzima kwamasosha ami.
Anomqondo wokunqoba njengomqeqeshi wabo," kubeka uMcCarthy emamatheka.Uqhube wathi ufisa sengathi umbango wesicoco seligi ungaqhubeka kuze kufike imidlalo yokugcina yokuvala isizini.
"Kulo nyaka esibe neCovid-19, neDStv Premiership nobumnandi bayo ufisa ukuthi kuqhubeke kuze kufike umdlalo wokugcina.
Ngithemba ukuthi iPirates izosenzela ububele ngokuthi yenze okumele ikwenze.
Ngithemba ukuthi bazokwenza ukuze siqhubeke (kuheha) kanje kuzobe kuyophela.“ Mayelana nomdlalo we-Arrows, uthe bewunazo zonke izithako zomdlalo wasekhaya.
"Into engihlukumezile nje yingesikhathi unondweba ethi uSithebe (Siyabulela) uyi-offside kade engeyona.
Lesa sinqumo sibe wubugebengu.
Akusasizi ukukhala, wonke umuntu uyawenza amaphutha.
Ngaphandle kwaleli phutha, unondweba uwuphathe kahle lo mdlalo.
Nabasizi bakhe benze omkhulu umsebenzi,“ kusho uMcCarthy.
AmaZulu azoze adlale koweligi ngoMeyi 11 lapho ezovakashelwa yiBaroka FC eKing Zwelithini Stadium, eMlaza.
I-ASA ilekelela abahlulwa yizikhathi zama-Olympic
SITHEMBISO MKHIZEUKWEHLULEKA kwabasubathi bakuleli ukuthi benze izikhathi ezifanele zokungena kuma-Olympic Games, sekuphoqe i-Athletics South Africa (ASA) ukuthi izijube ibalekelele njengoba kubhekwe ukuthi babuye nezindondo.Ngeledlule iSascoc imemezele isikwata sesikhashana sabadlali abawu-64, abasemathubeni okugcina bemele elakuleli kule midlalo okulindeleke iqale ngoJulayi 23  eTokyo, eJapan.Abeqembu labagijimi bawu-15 abasafakiwe.
Kulolu luhlu,  kazibonwa nangokhalo izinyamazane ezanqobela elakuleli izindondo zegolide kuma-Olympic, ayaseRio de Janeiro, eBrazil ngo-2016.Laba uWayde van Niekerk owaphula irekhodi ku-400m noCaster Semenya ku-800m.
USemenya ongasavumelekile ukugijima kuleli banga, udonsa kanzima ukwenza isikhathi sokuhlunga esiwu-15:10.00 ebangeni lika-5000m.Ngesifanayo noVan Niekerk ongakasigijimi isikhathi esingu-44.90 ku-400m  noma u-20.24 obekelwe ukungena ku-200m.
Kakubona kuphela, kukhona noGlenrose Xaba, Precious Mashele, Mbuleli Mathanga ukusho abambalwa abangakazibeseli izindawo.Umengameli we-ASA, uJames Moloi, wazise Isolezwe  ukuthi lesi simo sibaphoqe ukuthi benze umqhudelwano ozokwaziwa nge-ASA Track & Field Series ozoba ngoJuni 12, eGreen Point Stadium eCape Town.Uveze ukuthi banethemba lokuthi bakhona abazokwenza izikhathi ngaphambi kokuyozama enye inhlanhla kuma-African Athletics Championships aqala ngoJuni 23-27, eLagos eNigeria.
Wumqhudelwano wokugcina kumazwe akuleli zwekazi ukuhlungela ama-Olympic.
"Kusinda kwehlela, abasubathi bethu abaningi abakazenzi izikhathi ezibafaka kuma-Olympic.
Lapha ngibala nezethenjwa zethu, uWayde noCaster.
Sihlalele ethembeni lokuthi bakhona abazozenza eKapa," kubeka uMoloi.Emqhudelwaneni iNewtown Classic Qualifier, ebingempelasonto edlule eKings Park Athletics Stadium, eThekwini, uSemenya uphinde wwhluleka ukwenza u-15:10.00 wokungena kuma-Olympic ku-5000m.
Ugcine enze u-15:32.15.Empeleni akekho owakuleli owenze isikhathi esiphethe ithikithi eliya eTokyo, kuwona wonke amabanga obekuqhudelwana kuwo.Emasontweni edlule, uVan Nierkerk uthuse abaningi etshengisa izimpawu zokulimala ngenkathi egijima u-200m, kwi-Adidas Boost Boston Games, e-USA lapho eseziqeqeshela khona.
Uwuqale kahle umjaho, nokho waya esiphethweni esehamba kancane, exhuga.Amaphaphu ehliswe yiMenenja yakhe uPeet van Zyl, eveze ukuthi umonakalo bewumncane kakhulu.
Naye uVan Nieker ocijwa nguLance Brauman wase-USA, ulobe ekhasini lakhe le-twitter, eqinisekisa ukuthi ungumqemane.UVan Zyl ubuye watshela Isolezwe  ukuthi lo mgijimi uzobe engekho  emjahweni ozoba eGreen Point Stadium.
Uthe umatasa nemijaho yase-Europe, azama ukwenza kuyo izikhathi ezinhle.
UVan Niekerk, ucashunwe kwi-IOL Sport eveza ukuthi akanankinga yokushaya izikhathi zokuya eJapan, lokho uzokwenza maduze.
Akaliphosi ithawula oweLeopards eshoveleke obhukwini
UMQEQESHI weBlack Leopards, uLehlohonolo Seema, ukholwa wukuthi usenalo ithemba lokuyisindisa ezembeni elibukeka seliloliwe phezu kwayo esigabeni seDStv Premiership.ILeopards isemsileni we-log ngamaphuzu angu-13 emidlalweni engu-22.
Isihlulwe kwengu-15 kule sizini.
NgeSonto ishoveleke obhukwini ihlulwa yiSwallows koweligi ngo-1-0 kukade kulindeleke ukuthi icoshe amaphuzu okunciphisa igebe lamaphuzu amane phakathi kwayo neChippa United esendaweni ka-15.
"Kuningi okuhle esiphuma nakho kulo mdlalo.
Uma singalwa kanje, ngicabanga ukuthi singayiwina imidlalo emithathu.
Kuhlala kunzima ukubuyisa umdlandla kubadlali emuva kokulwa kangaka kodwa bangaphuma nalutho.
Kodwa asiliphosi ithawula, siyaqhubeka nokulwa.
Kuningi okuhle esingakuthatha kulo mdlalo.
Sidlale neqembu elihle elinomfutho.
Sizoqhubeka nokulwa," kusho uSeema.Abaphathi beLeopards balande owayengumqeqeshi weKaizer Chiefs ne-Orlando Pirates, uKosta Papic, ukuzohlenga lo mkhumbi waseLimpopo kodwa kubukeka uzika naye.
Ithimba lonke labaqeqeshi elithakwe nangoMorgan Shivhambu noMongezi Bobe, kufanele liqhamuke neqhinga lokucosha amaphuzu emidlalweni eyisishiyagalombili esele ngaphambi kokuphela kwesizini ka-2020/2021.Okukhathaze uSeema koweSwallows wukuxhamazela kwabadlali bakhe, bezama okungenani ukuphuma nephuzu.
"Sifike lapha kucacile ukuthi sifuna ukuwuwina umdlalo.
Esikimini esiqale ngaso umdlalo, besibophele bonke abagadli bethu abanesipiliyoni.
Siqale kahle kodwa sehluleka ukushaya igoli osekunesikhathi lisiphika.
Ngesikhathi sekhefu ngithe asiyigcine indlela esihleleke ngayo, siqhubeke nokulwa.
Asenze isiqiniseko sokuthi asixhamazeli.
Iyodwa into okungafanele siyenze okuwukuvikela leli phuzu esinalo okwamanje," kusho uSeema.
"Kodwa emizuzwini engu-10 esiwombeni sesibili besingakwazi ngisho ukuphuma ebhokisini lethu.
Wonke umuntu ubekade eselikhahlela ibhola.
Kade sekubonakala ukuthi sesithukile, nami sengibona ukuthi iphutha elincane elizokwenzeka kuzoba yinkinga.
Ebholeni eligcine liyiphenathi, kade silimakile laya engxenyeni enkulu yabo.
Ngicabanga ukuthi ngisho uVries (unozinti weSwallows) ulithintile ibhola kodwa thina besisahlezi ebhokisini lethu.
Emuva kwalokho sibe nengcindezi, satatazela, sesithatha izinqumo ezingafanele phambili.
"Emidlalweni eyisihlanu yeligi elandelayo, iLeopards izobhekana neStellenbosch (April 21), SuperSport United (Ephreli 24), Tshakhuma Tsha Madzivhandila (Meyi 1), Orlando Pirates (May 5) neKaizer Chiefs (Meyi 18).
UMcCarthy uphakamisa unozinti wezakhe kwabavelele
SITHEMBISO MKHIZEUNOZINTI waMaZulu FC, uVeli Mothwa, ufanelwe wukubalwa nabazobanga umklomelo wovelele kule sizini yeDStv Premiership.
Lokhu kushiwo ngumqeqeshi wezakhe, uBenni McCarthy, ngemuva kokuthi yena nalo mdlali wakhe bethole imiklomelo yePremier Soccer League (PSL) ngokushaya into ecokeme ngenyanga kaMashi no-Ephreli.
UMcCarthy udle umklomelo womqeqeshi ovelele, kwathi uMothwa wathatha owomdlali obashaye bonke kulezi zinyanga.
UMothwa, akangenelwanga goli emidlalweni eyisithupha.Owegoli elivelele unikwe umgadli weKaizer Chiefs, uSamir Nurkovic  ngegoli alishaya behlula i-Orlando Pirates ngo-1-0 kowomkhaya.Kakukapheli sikhathi esingakanani lo mqeqeshi eklonyeliswe ngendondo efanayo phakathi kukaJanuwari noFebhuwari.Ngaleso sikhathi wahlonishwa nomdlali wakhe, uTapelo Xoki ngegoli elivelele.UMcCarthy uthe ukube kakujajwa ngokuthi yiliphi iqembu elinqobe inkomishi yeligi, uMothwa, amthathe kwiChippa United, ubezokhala amuke nowokuba ngunozinto wesizini.
"Ngiyazi ukuthi uDenis Onyango (weMamelodi Sundowns)  usemathubeni ukudla umhlanganiso.
Engikwaziyo wukuthi ukube uVeli udlala kwiSundowns njengoDennis, ongungwe ngabadlali bezinga eliphezulu, wubezokwenza okungaphezulu.“Uma uqhathanisa uSuthu neKaizer Chiefs neSundowns abanenkece nenqwaba yabadlali bezinga eliphezulu, lwenza kahle kakhulu ngalaba badlali olunabo.
Ngokwami uMothwa ukubadlali abathathu abafanelwe wumklomelo kanoznti ovelele.
Noma angangawunqoba, ngiyazi uzoqhubeka nokusebenza kanzima,” kusho uMcCarthy.
Mayelana nomdlali wesizini, uMcCarthy, uthe: "Eqenjini lami nginabo abafanele wukufakwa ohlwini lwabangase banqobe lo mklomelo.
(UMakhehleni) Makhaula obe nesizini enhle no(Augustine) Mulenga ohlale enomuzwa wokunqoba, owenza izimanga.
Nakuba kunjalo, uShalulile (Peter) kumele abe phezulu kulolu luhlu.
Ikushiya umangele indlela adlala futhi aqobela ngayo enethini amagoli.“USuthu luwuqale kahle uMashi lucoboshisa iSuperSport United.
Lulandele ngokunqoba imidlalo eyisithupha ngaphambi kokuthi lubambane nompetha beligi, iSundowns, okuyiwona wodwa umdlalo oluhlulekile ukubhakuzisa inethi kuwo.
Kulesi sibalo, lushaye amagoli awu-13, lwangenelwa ngamabili kuphela.
Ngokunqoba lo mklomelo kulandelana, uMcCarthy ulandela uBrandon Truter weSwallows, owuphakamise phakathi kuka-Okthoba noNovemba nangoDisemba noJanuwari.NgoLwesibili Usuthu luhlulwe yiBaroka ngo 1-0 emdlalweni weligi obuseKing Zwelithini Stadium.“Le nkundla ibiyikhaya leqembu kodwa kule sizini sidlale yonke imidlalo eKings Park Stadium futhi sayijwayela.
Sesijwayele konke ngayo.
Sithole imiphumela ethokozisayo khona.
Manje umdlalo wakho wasekhaya uthuthelwe kwenye inkundla, kunika iqembu odlala nalo ithuba lokuwina," kusho uMcCarthy.
OweDowns uncoma iPSL ngokuhlehlisa ukusongwa kweligi
SITHEMBISO MKHIZEINHLOKO yabaqeqeshi beMamelodi Sundowns, uManqoba Mngqithi ibonge iPremier Soccer League (PSL), ngokuhlehlisa ngesonto ukuphela kwemidlalo yeDStv Premiership.AmaBrazilians aqhubekile nokuzisondeza ekuqopheni umlando ngokuthi avikele isicoco seligi amahlandla amane, eshaya iTS Galaxy  ngo 1-0 ngempelasonto.
UPeter Shalulile ushaye igoli lika-11  kulo mdlalo obuseMbombela Stadium.
Usebambene noThabiso Kutumela weMaritzburg United noRuzaigh Gamildien weSwallows.
Ziholwa nguBradly Grobler weSuperSport United ngamagoli awu-13.Esicongweni amaBrazilians aseqhwakele ngamaphuzu awu-57  emidlalweni ewu-26.UMngqithi uthe ukuhlehliswa ngesonto kokuphela kwemidlalo yeligi kuzobanika ukuphefumula.Imidlalo yeligi beyizophela ngoMeyi 29 kodwa iPSL yamemezela ukuthi seyizosongwa ngoJuni 5.
"Besihlale sikhala ngokuthi imidlalo yethu icinene.
Kulokhu umuntu kumele abonge isikhulu esiphezulu seligi ngokuhlehlisa imidlalo.
Sizothola ithuba lokuphefumula emidlalweni yeChampions League nakweyeligi.
Lesi sinqumo sePSL sisho ukuthi sibambisene sonke emizamweni yokukhonya e-Afrika,“ kusho uMngqithi.
Uqhube wathi bekubalulekile ukuthi bayinqobe imidlalo esele, ukuze bezocacisa ukuthi bafuna ukusinqoba ngempela  isicoco seligi.
"Kuyintokozo ukuthi ngaphansi kwale ngcindezi yeChampions League, kwiligi siyakwazi ukuqoqa amaphuzu.
Nakuba sisidinga isicoco seligi kodwa silawulwa yindlela yethu yokusebenza.
Imidlalo yethu siyihlukanisa ngamaqoqo.
OweGalaxy bekungowokugcina eqoqweni elandulela elukugcina, eselinemidlalo emine yokusonga iligi.
Kungaba kuhle ukuthi okungenani kuleli qoqo lokugcina sithole amaphuzu ayisishiyagalolunye.
Kungajabulisa uma singawanqoba wonke la maphuzu,“ kuqhuba uMngqithi, obambisene noSteve Komphela noRhulani Mokwena ekuqeqesheni iSundowns.NgoMgqibelo abafana baseChloorkop bazobhekana ne-Al Ahly yase-Egypt, emlenzeni wokuqala we-quarterfinal yeCaf Champions League, e-Al Salam Stadium eCario.
Owesibili ungoMeyi 22, eLucas Masterpieces Moripe Stadium.UMngqithi uthe makhulu amathemba ngokuthi abe khona uThemba "Mshishi" Zwane kowe-Al Ahly.Ulimale ngesonto eledlule bebhekene neMaritzburg.
"Ngokombiko wodokotela, uZwane uzobe ekhona uma sesibhekene ne-Al Ahly.
Sithandazela ukuthi kuhambe njengokusho kwabo.
Ubengalimele kakhulu.
Simnike ikhefu ngoba sibalekela ukuthi kungaqhubekeli phambili ukulimala kwakhe.
Vele odokotela babeshilo ukuthi uzolulama esikhathini esingangesonto, kuya ezinsukwini eziyishumi.“
UMayo umagange ngokudlala kwiPremiership
UMGADLI weRichards Bay FC, uKhanyiso Mayo, uthi ukudlala esigabeni seGladAfrica Championship amasizini amane sekumqinise ukhakhayi ngokwanele, ukuthi usengazibamba ziqine esigabeni seDStv Premiership.UMayo (22), osanda kuhlabana ngomklomelo weNedbank Cup Most Promising Player muva nje, ungomunye wabadlali abamqoka beRichards Bay nezothembela kubo kumaPlay-Off okulwela ukukhuphukela kwiDStv Premiership, uma seyisombululekile inzukazikeyi yomdonsiswano osenkantolo wamaqembu eGladAfrica Championship.IRichards Bay iqede isizini yeGladAfrica isendaweni yesithathu kwi-log, lokho okuyibeka ethubeni lokuyodlana imilala neChippa United eqede endaweni ka-15 kwi-log yePremiership.UMayo oshaye amagoli ayisishiyagalolunye kuyo yonke imiqhudelwano kule sizini esanda kusongwa, wehlule uNjabulo Blom weKaizer Chiefs noMaloisane Mokhele weChippa United emunxeni weNedbank Cup Most Promising Player Award.
Lo mklomelo ngumphumela wokushaya into ecokeme emqhudelwaneni weNedbank Cup lapho ezakhe zifinyelele khona kuma-quarterfinal alo mqhudelwano zamangaza nabaningi zihlula iKaizer Chiefs kwiLast 16.“Kusho lukhulu kimi ukuhlabana ngomklomelo weNedbank Most Promising Player.
Lokhu kwenyuse izinga lokuzethemba kimi futhi kunginika ithemba lokuthi sekuseduze lapho engiphokephelele khona ebholeni elikhokhelayo.“Empeleni ngingasho ngaphandle kokungabaza ukuthi ukudlala kwami kwiGladAfrica amasizini amane sekungiqinise ukhakhayi ngokwanele, ngakho manje sengilangazelele inselelo yokudlala esigabeni esithe thuthu sePremiership.Umgomo ebengizibekele wona kule sizini owokuthi kube yisizini yami yokugcina le ngidlala kwiGladAfrica.
Okungenze ngazimisela ngokuthi ngisebenze ngokuzikhandla neqembu lami kumaPlay-Offs, ukulwela ukukhuphukela kwiPremiership,” kuchaza uMayo.Lo mgadli othembisayo noyindodana kaPatrick Mayo owayengalibheki ipali eminyakeni edlule, uthi nakuba kubaphathe kabi bengabadlali beRich Boys ukwehluleka kwabo ukunqoba isicoco seligi yeGladAfrica kodwa kubaqinisa idolo ukuthola elinye ithuba lokuzibekisela indawo kweyokuhlunga.
Wathi bazolwela ukufa nokuphila kule midlalo ukufeza isifiso sabo sokubona leli qembu likhushulelwa kwiPremiership.Ebuzwa yiSolezwe ngoMgqibelo ngokumataniswa kwakhe neKaizer Chiefs, uMayo uthe: “Kuyiphupho lanoma yimuphi umdlali webhola elikhokhelayo ukuzibona edlala kwelinye lamaqembu athathwa njengamakhulu kwiPremiership.
Yebo, ngike ngezwa kancane ngemenenja yami ukuthi sengathi iChiefs iyangifuna kodwa okwamanje akukho ebisangitshele khona ngokuqhubekayo.
Futhi-ke nami lokho angikufaki ekhanda njengoba umqondo wami ngisawugxilise ekusizeni iqembu lami iBay kumaPlay-Offs esisazowadlala.
Ngemuva kwalokho-ke sesiyobona ukuthi kwenzekani.”
USemenya uzogijima u-5000m kwekazwelonke
LUNGILE MAJOKAUCASTER Semenya ungenele ukugijima u-5000m emqhudelwaneni iSizwe Medical Fund ASA Senior Track and Field ezobanjelwa eTshwane Stadium kusukela ngoLwesine.USemenya akavumelekile ukuncintisana ebangeni alijwayele u-800m ngenxa yomgomo wenhlangano eyengamele ezokusubatha emhlabeni iWorld Athletics.Le nhlangano yanquma ukuthi abagijimi besifazane abane-testosterone ephezulu kunejwayelekile kwabesimame bangagijimi ku-400m kuya ku-1500m ngaphandle kokudla imishanguzo yokuyinciphisa.USemenya washaya phansi ngonyawo wathi ngeke ayidle leyo mishanguzo futhi lo mthetho ucindezela abantu besifazane.Usalulwa lolu daba njengoba eseludlulisele kwi-European Court of Human Rights.USemenya ungumpetha wama-Olympic ku-800m.
Njengoba lolu daba lungakapheli kusho ukuthi ngeke asivikele isicoco sakhe emqhudelwaneni ozokuba seJapan ngoJulayi.
UHunt usanethemba ngokuhlangana kwezinto kwiChiefs
UMQEQESHI weKaizer Chiefs, uGavin Hunt, akuvumi alahle ithemba ngokuhlangana kwezinto eNaturena phezu kokuba sekusele amasonto ambalwa kusongwe isizini ka-2020/2021.Selokhu uHunt efikile kwiChiefs ekuqaleni kwesizini, abadlali ikakhulukazi abasemuva nonozinti, benza amaphutha aholela ekuhlulweni kweqembu.
Emidlalweni emithathu yakamuva yeligi, iChiefs ithole isibhaxu emaqenjini amabili avika izembe okuyiChippa United neTshakhuma Tsha Madzivhandila (TTM).
Kwemibili iphunyukwe ngamaphuzu ngenxa yamaphenathi adalwe ngumdlali wasemuva uSiyabonga Ngezana.
Ngempelasonto edlule, idlale ngokulingana neBloemfontein Celtic ikade isihamba phambili ngo 2-0.Njengoba Amakhosi ezohlala isonto lonke engadlali, uHunt ubona ithuba lokulungisa okonakele.
Azobuyela enkundleni ngoMeyi 12 eseyogadulisana neSwallows.
"Leli yikhefu elide kunawo wonke esesike sawathola.
Sinezinsuku eziyisikhombisa.
Sizoba nezinsuku ezimbalwa emuva kwesibhekane nakho kusukela ngoDisemba.
Sizothola izinsuku ezimbalwa zokulanda amandla, sibuye siqhubeke futhi," kusho uHunt.IChiefs isawine imidlalo yeligi eyisithupha kuphela kwengu-24 kule sizini.
Amathuba okuqeda kwi-Top 8 abukeka eshabalala.
Emidlalweni emine yokusonga isizini, iChiefs izobhekana neSwallows, Black Leopards (Meyi 18), Lamontville Golden Arrows (Meyi 26), TS Galaxy (Meyi 29).Mayelana nokuhlulwa yiTTM ngemizuzwana yokugcina, uHunt uthe: "Kunzima kakhulu ukuchaza.
Angazi.
Kuyaxaka lokhu engikubonayo.
Ngicabanga ukuthi bekusifanele ukuphuma siphethe okuthize esandleni.
Kodwa ukwenza amaphutha kanjena (kwenzelana phansi).
Kodwa sizoqhubeka nokulwa.
Emidlalweni emine esele kufanele sizame ukuwina, sibone ukuthi kwenzekani," kusho uHunt.
OweSundowns ufuna incazelo kumajaji ngawePSL
MTHOKOZISI MNCUSENIUMQEQESHI weMamelodi Sundowns uManqoba Mngqithi uthi kumele amajaji emiklomelo yePremier Soccer League (PSL) aphumele obala ngokubhekayo uma eqoka abadle ubhedu.
Lo omunye wemibuzo ebijikijelwa uMngqithi kulandela ukuzitshwa kwakhe noRhulani Mokwena yize bedle isicoco seDStv Premiership, kwaqokwa uBenni McCarthy waMaZulu kwesomqeqeshi ovelele.Kube nemvunge kubathandi bebhola kuleli bebuza ukuthi kanti kuqokwa kanjani?
Umsindo uphinde wavuswa nayinkulumo kaMark Gleeson, uqweqwe lwentatheli okunguyena obephethe amajaji.UGleeson uyithintile indaba yombango onzima obuphakathi kwamajaji ngalo mklomelo kwacaca kodwa wathi uMcCarthy uyena ogcine enamavoti amaningi futhi abamqokile bebeka izizathu ezibambekayo.
Ekhuluma kuKhozi FM ngoLwesibili, uMngqithi uthe ufisa ukukwazi ukuthi kufinyelelwa kanjani ezinqumeni ukuze ezozama ngokuzayo ukuthi akhuphule amasokisi.
“Ngabe siqamba amanga uma sithi asibanga nawo umuzwa.
Yize sisuke singaqhubelani ngoba sifuna ukuthola imiklomelo ngayedwa njengabaqeqeshi beSundowns nabadlali.
Into esuke ibalulekile kithina ukunqoba indebe ngoba kungangisiza ngani ukuthola le miklomelo, iqembu lingawini lutho bese ngiphelelwa umsebenzi,” kusho uMngqithi.
Uqhube wathi: “Yize kunjalo ngingumuntu wokuqala ukumhalalisela uBenni ngokuthola umklomelo ngoba ngiyakholwa wukuthi  umsebenzi owenziwe uBenni noMandla (Ncikazi) kule sizini akukho nokuncane ukungabaza ukuthi bekumele bayithole imiklomelo ngomsebenzi abawenzile.
Okwesibili, angazi ukuthi kungani ungekho umklomelo weqembu elikhuphule izinga kwiligi.
Ngiyakholwa wukuthi AmaZulu noma iGolden Arrows abewufanele.
"Lo mqeqeshi ukholelwa ekutheni akukho lapho iSundowns eke yangakhombisa khona ukuthi izosithatha isicoco kodwa baze baqokwa kowomqeqeshi ovelele ngoMeyi/Juni.“Isifiso sami esikhulu ukwazi ukuthi amajaji abhekani ukuze abaqeqeshi bayithole le miklomelo.
Iqembu elinjengelethu elidlale kahle isizini iqala yaze yayophela, laphatha emidlalweni ewu-28 kwengu-30, langenelwa amagoli awu-14, lashaya amagoli angaphezulu kuka-44, ladliwa umdlalo owodwa isizini yonke, langahlulwa ekuhambeni, lavula igebe lamaphuzu awu-13 kunombolo-2.
Yini enye obekufanele yenzeke ukuze abaqeqeshi engisebenza nabo bathole umklomelo  wezinyanga eziningana kuqala ngaphambi kokufika kulesi sigaba sokugcina ngoba angikhumbuli kukhona isikhathi lapho iSundowns eyake yanganika ithemba lokuthi izoyithatha le ndebe.
Kodwa okuthuse kakhulu wukuthi enyangeni yokugcina yokuphela kwesizini ilapho esithole khona umklomelo wokuba abaqeqeshi benyanga.
Kimina lokho kukodwa kungishiya nongcobho wokuthi kukhona okungenzeki ngendlela efanale.
Lokho angikusho ngenhliziyo embi yokuthi angiphathekile kahle, yokuthi uBenni unqobile.
Wenze umsebenzi oyisimangaliso ukuthi asuse iqembu endaweni ka-12 ayibeke endaweni yesibili, aqophe umlando wokufaka AmaZulu kwiChampions League.
Aqophe umlando wokuqhuba imidlalo ewu-17 engahlulwa.
Lezo zinto zithi uBenni wenze umsebenzi omuhle kakhulu.
Sifuna ukuthola imigomo esizosebenzela phezulu kwayo ukuze siphase lesi sivivinyo, sazi yini edingekayo.”
UKekana usewukaputeni we-Downs
ITHIMBA labaqeqeshi kwiMamelodi Sundowns ngezwi loyinhloko yalo, uManqoba Mngqithi,  seliphumele obala lacacisa  ngeyokugcogcoma kwebhande likakaputeni elishintsha izandla kule sizini.Selokhu kuqale isizini ka-2020/2021 baningi abadlali abebeyizethenjwa zomqeqeshi uPitso Mosimane asebelizwa ngendaba ijezi eChloorkop.
Abanye bakhonjwe indlela yithimba elisha eliholwa uMngqithi, Rhulani Mokwena noSteve Komphela.
Leli zembe lidle ngisho ukaputeni uHlompho Kekana obengaconsi phansi kuMosimane futhi ejwayele ukuyitakula iSundowns ngesikhathi esinzima.
UKekana usengena ephuma esikimini seSundowns.
Lokhu sekuholele ekutheni kungaqondakali ukuthi ubani ukaputeni weSundowns kwazise abadlali abahlukene sebeyazitika ngebhande.
Emidlalweni eminingi yeligi neyeCaf Champions League ibhande belikuRicardo Nascimento.
Ngempelasonto edlule ngesikhathi iSundowns ibanjwa yiBlack Leopards ngo 1-1 koweDStv Premiership, uMosa Lebusa uyena obengukaputeni.
"Ukaputeni weSundowns nguHlompho Kekana futhi asinalo isekela.
Ibhande silinika noma ubani uma sibona kunesidingo.
Liphathwe nguRicardo isikhathi eside kodwa okwamanje akekho.
Bekungaba lula ukwenza uDenis (Onyango) ukaputeni kodwa uhlala kude kakhulu.
Ngakho sizama ukumonga ekugijimeni njalo ebheke kunompempe.
Sifuna agxile kulokhu okulindelekile kuyena.
Iqiniso lithi ukaputeni weSundowns kusenguHlompho Kekana, "kusho uMngqithi.ISundowns isahlezi phezulu kwi-log yeDStv Premiership ngamaphuzu angu-40 emuva kwemidlalo engu-18.
Ngokubanjwa yiLeopards, esemsileni we-log, idedele ithuba lokuvula igebe lamaphuzu ayisithupha phakathi kwayo neLamontville Golden Arrows esendaweni yesibili ngawu-36 emuva kwemidlalo engu-20.
Nokho kuze kube yimanje ayikehlulwa kwiligi kule sizini.
"Sidlale umdlalo ongenaso isivinini esifanele okwenze sakhathazeka kusukela uqala.
Kodwa ngenhlanhla sathola igoli elishaywe nguMosa.
Emuva kwalokho sithole amathuba amaningi kodwa sangawasebenzisa.
Ngisho ngesikhathi sekhefu sixabane kakhulu ngokuthi sibukeka njengeqembu eselivele liwuwinile umdlalo.
Anginethezeki ngokuhamba phambili ngegoli, ikakhulukazi uma ngibhekene neqembu elizumayo ngoba kukhona okuhlala kuzokwenzeka odongeni lwasemuva, lilisebenzise lelo thuba," kusho uMngqithi.
"Angikusho ukuthi besikhathazekile ngoba besibona ukuthi ijubane esidlala ngalo akulona esilijwayele.
Kungenzeka ukuthi sekuyazwela ukuthi sesidlale imidlalo eminingi esikhathini esifishane.
Mhlawumbe sithathe izinto kancane, sazitshela ukuthi umdlalo uzoba lula.
Bengikhuluma isonto lonke ngithi emhlabeni wonke kujwayelekile ukuthi iqembu elisemsileni lithole amaphuzu kwelihlezi phezulu, ngakho kubalulekile ukuthi silwe kanzima ukuze singabalwa lapho.
"Imidlalo yeligi isamile njengoba kunekhefu leFifa.
ISundowns izodlala neTshakhuma ngo-Ephreli 6 kuthi iLeopards yamukele AmaZulu FC eThohoyandou Stadium ngo-Ephreli 4.
Impumelelo yoSuthu nomthelela kuBenni
EMUVA kokuba AmaZulu ehlule iStellenbosch FC emdlalweni weDStv Premiership, okuwenyusele endaweni yesibili kwi-log, umqeqeshi waleli qembu, uBenni McCarthy, uthe akusho ukuthi “usezoqhiyama abheke phezulu abheme isigazu“.Lo mdlalo uSuthu eliwunqobe ngo 1-0 ubudlalelwa eDanie Craven Stadium, eStellenbosch, eKapa ngoLwesihlanu ebusuku.Lokho kungenzeka ukuba kusho lukhulu ngekusasa lakhe oSuthwini,  okuyinto okungabuzwa ukuthi abalandeli beNyokan’eluhlazana bafisa ukuyizwa.UMcCarthy ungomunye wabaqeqeshi abamataniswa nomsebenzi wokucija iBafana Bafana, kodwa lokho kudala ukungazinzi kubalandeli boSuthu.Okwenza lokhu wumcabango wokuhlanyukwa wumqeqeshi ofike wakhipha iqembu ezembeni, walinyusela esicongweni seligi kangangoba selibanga isicoco, okuyinto engasaziwa  eMbelebeleni.Okudala uvalo kubalandeli wubungozi bokushiywa wumqeqeshi osenqobe imidlalo eyisithupha ilandelana, ongakaze ahlulwe kusukela kuqale u-2021 emidlalweni yeligi.“Imidlalo eyisithupha (beyinqoba kulandelana) nerekhodi elihle lemidlalo eminingi engangenelwa goli (kweyisishiyagalombili) yirekhodi elihle kuVeli (uMothwa, unozinti AmaZulu amhlwithe kwiChippa United ngoJanuwari).
Yinto enhle kakhulu,” kusho uMcCarthy.AmaZulu awadlalanga umdlalo omuhle eKapa kwazise abekade eseVenda esontweni elifanayo nakhona abuye namaphuzu amathathu kwiBlack Leopards kodwa uMcCarthy akayibukeli phansi injabulo.“Asibanga nomdlalo omuhle kodwa ngingumqeqesi ojabule kakhulu,” kusho uMcCarthy.Kungukukhuluma okwaziwayo ukuthi uMcCarthy yize edabuka eKapa kodwa indabuko yakhe iqala KwaZulu-Natal ngonina, okuyinto ezwakalayo ukuthi uyayithakasela cishe  engenza umlandeli angabi novalo lokuthi uzohamba.“Yizinsuku zentokozo esizweni saKwaZulu ukuthi iqembu labo liqoqe amaphuzu awu-40 kusasele imidlalo eyisishiyagalombili.
Yinto leyo esiyazi sonke ukuthi iyivelakancane kuMaZulu.
Ngakho ngiyafisa ukuthi kube wukuthi bajabule abantu ngaleli qembu labo,” kusho uMcCarthy.Yize AmaZulu abebhinciselwe nxanye kodwa iqinso wukuthi bakhona abadlali bawo abebefanelwe wukuklonyeliswa njengabagqamile ngokuphela  kulo mdlalo.Lo mklomelo ugcine unikwe uThapelo Xoki kodwa ubungawela kalula kuLehlohono Majoro, Siyethemba Sithebe noMothwa osindise iqembu lapho isho ukuqeda ngalo iStellies.
ISundowns izohlangana nePirates koweNedbank Cup
IMAMELODI Sundowns iyichilize kalula iPolokwane City endleleni yayo ebheke kuma-quarterfinal eNedbank Cup.Labo mpetha bangesizini edlule beNedbank banqobe ngo 4-0 emdlalweni eLast 16 obuseLoftus Versfeld, ePitoli ngoLwesithathu ntambama.Amagoli AmaBrazilians angene ngokushesha esiwombeni sokuqala.
Inkundla ivulwe uPeter Shalulile ogagayelwa mphako kulezi zinsuku phambi kwamapali, uLebohang Moboe, Lesedi Kapinga, no-Andile Jali okube yiphenathi.Asezotholana phezulu ne-Orlando Pirates kuma-quarterfinal emdlalweni obekelwe u-Ephreli 15 enkundleni esazomenyezelwa.
IPirates yona yagudluza iMaritzburg United ngo 3-1 emdlalweni weLast 16 emasontweni edlule.ISundowns ayigayelwa mphako kulezi zinsuku njengoba ifike kulo mdlalo isiqhube eyisikhombisa ingakahlulwa.
Isiqhube imidlalo engu-23 ingayazi induku.Emdlalweni olandelayo izotholana neStellenbosch FC koweDStv Premiership ngoMgqibelo eDanie Craven Stadium ngo-1 ntambama.
Akungatshazwa ukuthi nakulo mdlalo abalandeli bamaBrazilians bazobe bebheke ukuthi iqembu labo liqhubeke nokubhubhisa kwasani oluphambi kwayo.Imidlalo yama-quarterfinal yeNedbank CupNgoMgqibelo - Ngo-3.30pm: Chippa United v Richards Bay FC (Sisa Dukashe Stadium).NgeSonto - Ngo-3pm: Cape Town All Stars v Pretoria Callies (Danie Craven Stadium).Ngo-6pm: Black Leopards v Tshakhuma (Thohoyandou Stadium).Ngo-Ephreli 15 - Ngo-6pm: Mamelodi Sundowns v Orlando
I’Downs ifuna ukuzithoba inhliziyo ngoSuthu
IMAMELODI Sundowns ifuna ukusebenzisa AmaZulu ukudlulisa ubuhlungu bokukhishwa kwiNedbank Cup ngempelasonto edlule.AmaBrazilians, ahlulwe kumaphenathi yiTshakhuma Tsha Madzivhandila (TTM), azovakashela Usuthu emdlalweni weDStv Premiership ozoba seJonsson Kings Park, eThekwini, namuhla ngo-3 ntambama.
Kusukela ekuhluleni i-Orlando Pirates kuya ekutholeni isibhaxu kwiTTM, iSundowns ishintshise abalandeli imibono ngokungase kwenzeke ngesicoco seligi.
Emuva kokuziphuzela kwiPirates, abaningi bavumile ukuthi akekho ozoyivimba ekudleni isicoco seligi ngenxa yezinga elikhombisile.
Kodwa emuva kowe-TTM sekushintshe konke lokho.
I-Sundowns isesicongweni se-log ngamaphuzu angu-46 emuva kwemidlalo engu-20.
AmaZulu asendaweni yesibili ngamaphuzu angu-40 emuva kwemidlalo engu-22.Umqeqeshi weSundowns, uRhulani Mokwena, uthe kufanele bavuke bazithathe.
"Wumdlalo obaluleke kakhulu lona.
Njengoba sishilo phambilini ukuthi le midlalo ingeyamanqamu futhi sizobhekana nayo ngaleyo ndlela.
Bekungelula ukuzilungiselela emuva kweshwa lokwehlulwa yiTTM kowendebe.
Kufanele sizithintithe, sikhombise ukuqina ngokomqondo, sikhiphe wonke amandla esinawo ukuze sidlale kahle ngoba uma amaqembu amabili amahle edlala, awubi nalo ithuba uma ungadlali kahle.
Kufanele sidlale kahle, sizinike ithuba lokuwina umdlalo.
Sibhekene neqembu elihle, elinethimba labaqeqeshi elihle, eliqeqeshiwe futhi elinabadlali abahle.
AmaZulu anabadlali abahle, yikho imiphumela imihle," kusho uMokwena.I-Sundowns ayikaze ihlulwe emidlalweni yeligi kule sizini ka-2020/2021.
Isibhaxu isasithole kwiMTN 8, CAF Champions League nakwiNedbank Cup.
Ngakolunye uhlangothi, AmaZulu asahlulwe kanye emidlalweni eyisishiyagalolunye ngaphansi komqeqeshi uBenni McCarthy oqashwe ngoDisemba.
Awine eyisikhombisa, adlala ngokulingana komunye.
Ngesikhathi Usuthu lubhekene neSundowns emzuliswaneni wokuqala, lukhale ngaphansi ngo-4-3 ekuhambeni.Unozinti woSuthu, uVeli Mothwa, uthe: "Lona ngomunye wemidlalo okufanele silungiselele imiqondo yethu nakho konke esijwayele ukukwenza kuyona yonke imidlalo esiyidlalayo.
Yebo, iSundowns iyiqembu elihle kodwa ekugcineni abadlali abangu-11 ababhekana nabanye abangu-11 enkundleni.
Ngakho igama alidlali, kudlala abadlali kuphela."
Isikhulu sichaza ngokuxoshwa kwaso kwelePSL
OBEYISIKHULU esiphezulu seBloemfontein Celtic, uKhumbulani Konco, uyakuchitha ukuthi 'udilizelwe' udaba lukanozinti uPatrick Tignyemb oselufake leli qembu obishini.UKonco, ohlukane neCeltic ngoLwesibili, ubegonyuluka esithangamini nenhlangano yezintatheli zebhola iSouth African Football Journalists Association (Safja) izolo.
Ezinyangeni ezedlule kade esematheni kulandela ukudingiswa kweCeltic ekusayiniseni abadlali unyaka wonke yinhlangano eyengamele ibhola iFifa ngenxa yokuxosha uTignyemb waseCameroon esasalelwe yiminyaka emibili enkontilekeni yakhe ngo-2019.Kwaba nhlanga zimuka nomoya noma iCeltic isidlulisela udaba kwiCourt of Arbitration for Sport (CAS).
Kuvele ukuthi iqembu lisole uKonco ngokunqaba ukuxolisa kuTignyemb nakuba lokhu bekuyinto lo nozinti abeyifuna futhi engayifihli ngisho ezinkundleni zokuxhumana.UKonco uthe ukudilizwa kwakhe kusukela ekugejaneni ngamazwi nosihlalo uMax Tshabalala ngenxa yencwadi yezikweletu yeqembu.
"Indaba kaPatrick ayingeni lapha.
Iseceleni.
Yenzeka ngendlela eyenzeka ngayo.
Bekunemibiko ethi kufanele ngixolise kuPatrick.
Asiyicacise lento.
Uma icala selikwiCAS, akusekho ukuxolisa.
Okokuqala iFifa bese isithathile isinqumo, awukwazi ukubhala incwadi uthi ngiyaxolisa ngokwenza lokhu nalokhuya, asiyixoxe.
Ngesikhathi udaba lufika kwiCAS besingasekho isidingo sokuxolisa.
Nanamuhla ngisakholwa ukuthi iqembu lathatha isinqumo esifanele ngoPatrick ngendlela elenza ngayo.
Sesingaxoxa ke ngendlela okwafinyelelwa ngayo kusona.
Iqembu kwakufanele ngabe kade lasithatha isinqumo.
Enhliziyweni yakhe naye uyakwazi lokho," kusho uKonco.UTignyemb, owaxoshwa nayiChippa ayijoyina emuva kokuhlukana neCeltic, ugcine esebuyele eBloemfontein kodwa wagcina eqoqa amasakana akhe walibhekisa eCameroon ezeseka ngokuthi wesaba ukwenziwa isilo sengubo  ngoba uyingozi uKonco.
Abalandeli beCeltic bebemzwela ngalokhu, abanye befuna abuye kodwa wathi ngeke akwenze lokho uma kusekhona uKonco.Be kunemibiko yokuthi uKonco uxoxa naMaZulu kodwa uyichithile leyo.
Uyikhahlelile futhi neyesikhundla esiphezulu kwiPremier Soccer League (PSL) esisabanjwe nguMato Madlala iminyaka emithathu.
"Endimeni yebhola asinaso isifo sokulahla.
Asilahlani.
Ngakho uma kunesikhala ebholeni kufanele sivalwe futhi sizovalwa.
Siyakholwa wukuthi isikhulu esiphezulu esibambile senza umsebenzi oncomekayo.
Lokhu kusho ukuthi leso sikhundla sivaliwe.
Yikho kuze kube yinamuhla esaeyisikhulu esiphezulu esibambile.
Amaqembu emibuthanweni yeBoard of Governors engiyihambile akuphakamisa lokho, kwaba khona nabesekayo besho ukuthi isikhulu esiphezulu senza umsebenzi oncomekayo.
Yikho le ligi ikwazile ukuqhubeka emgonqweni ngosizo lukasihlalo nekomiti eliphezulu.
Uma kunesinye isikhala ebholeni kufanele nakanjani sivalwe," kusho uKonco.
IChiefs igudluze izimbangi esicongweni seDiski
STHEMBISO NGOBESEI-KAIZER CHIEFS, inyukele esicongweni kwiDStv Diski Challenge ku-Group 2 ngemuva kokuguqisa ngo-2-0 iBaroka FC emdlalweni obuseMakhulong Stadium, eTembisa, izolo ntambama.Amagoli anqobise abafana beChiefs womabili angene esiwombeni sokuqala.
Abekwe enethini ngu-Aden McCarthy ngomzuzu wesine noMduduzi Shabalala yena ovakashele inethi ngomzuzu ka-20.Ukunqoba kweChiefs eqeqeshwa ngu-Arthur “10111” Zwane, kuyenze yagudluza esicongweni izimbangi zayo i-Orlando Pirates esilele isibili.
Kodwa-ke womabili la maqembu aseSoweto ayalingana ngamaphuzu njengoba eseqoqe ayisishiyagalolunye emidlalweni emine.
Bahlukaniswe amagoli.IChiefs ikhombise zisasuka ukuthi ifuna ukuwunqoba umdlalo njengoba iqale ngokuhlasela ngamandla zibekwa ebhandeni.
Akumangalisanga  ngesikhathi ithola igoli lokuvula inkundla ngekhanda likaMcCarthy obethole ibhola ebeliyi-free kick ebiqhamuka kukaputeni uSabelo “Bibo” Radebe.Ngemuva kwaleli goli Amakhosi aqhubekile nokuhlasela njengoba kuthe ngomzuzu ka-14, uShabalala wahlulwa ithuba elilula lokushaya igoli esebhekene nonozinti weBaroka, uKatlego Molefe.Kodwa uShabalala ogcine eqokwe njengomdlali wosuku, ulilungisile iphutha lakhe eshaya igoli lesibili ngemuva kwebhola elide ebelisuka kuKamohelo Hoala lahlula unozinti weBaroka, labe seliwela ezinyaweni zakhe walibeka enethini.Ebona ukuthi amanzi angena endlini, uThabo Nkoana ocija iBaroka wenze izinguquko ezintathu kungakapheli ngisho imizuzu engu-30 umdlalo uqalile.Ngaphambi kokuthi kuyiwe ekhefini uRadebe uyeke ithuba elilula lokushaya igoli lesithathu esebhekene nonozinti kodwa ibhola lakhe laphuma kancane eceleni kwepali.Esiwombeni sesibili azibanga khona iziqubu ezitheni njengoba womabili amaqembu abehlaselana kodwa imizamo yawo iphelele emoyeni.Njengoba iChiefs inqobile lapha iqhubekile nokuzibeka ethubeni elihle lokuqeda ibalwa namaqembu amane azodlala imidlalo yowandulela owamanqamu.
KuGroup 2, iStellenbosch FC yisona esizihola phambili ngamaphuzu ayisishiyagalombili.
Ngemuva kokukhona iMaritzburg United naMaZulu FC nabo abanamphuzu ayisishiyagalombili.
Imiphumela  yeDiski Challenge yayizolo:Mamelodi Sundowns 0-0 Black Leopards, Kaizer Chiefs 2-0 Baroka FC, Stellenbosch FC 5-0 TS Galaxy, Chippa United 1-0 Lamontville Golden Arrows, SuperSport United 0-0 Cape Town City.
USeptember ukhathazekile ngeshobolo le-United
SITHEMBISO MKHIZEAKAPHATHEKILE kahle neze uThabo September, ofaniswa nedlozi eliphilayo leSuperSport United, ngomkhuba waleli qembu osudonse inqwaba yamasizini, wokudedela ithuba embangweni wesicoco seligi ngemizuzu yokugcina.Kubukeka nakule sizini  i-United eqeqeshwa uKaitano Tembo, ishaywa induku eyodwa yokuphuma embangweni wesicoco seligi emzuliswaneni wesibili.Omunye angathi amanga ukuthi iqembu like laba ngekinye lamathathu asesicongweni isikhathi eside emzuliswaneni wokuqala.
Selehle laze lafika kweyesithupha ngamaphuzu awu-35, emidlalweni ewu-22.Sekuphele imidlalo eyisithupha lagcina ukuqoqa amaphuzu aphelele kwiDStv Premiership.
Lagcina ukuqoqa amaphuzu aphelele ekuqaleni kukaFebhuwari lishaya yona iCape Town City.USeptember owafika kuMatsatsantsa a Pitori  ngo-2006 njengomdlali wagaxa amakhokho emgibeni ngo-2016, uthi kule sizini ubezitshela ukuthi leli shobolo lizobaxolela.Uthe kule midlalo eyisishiyagalombili esele uma bengavuka bazithathe akhona amathuba okuqeda okungenani kumaqembu amathathu aphezulu.
"Kanginazo izibalo eziqondile zamasizini esihlale siphuma embangweni wesicoco seligi ngemizuzu yokugcina, kodwa sekuyisikhathi eside.
Kule sizini kubukeka lo mkhuba usheshe waqala kakhulu.
"Nakuba kunjalo, ngiyaziqonda izinkinga ezibhekene neqembu kule sizini, sinesikwati esincane kakhulu.
Okunye okusishayile ukulimala kukaGabuza (Thamsanqa) noBradley Grobler", kusho uSeptermber oke waba yiphini likaTembo nyakenye.Ziyaqina izinsolo zokuthi leli qembu elalaziwa ngePretoria City eminyakeni edlule, lisendalini.
Nokho izikhulu zalo, uKhulu Sibiya ongusihlalo noStanley Matthews oyisikhulu esiphezulu, bayakuphika lokhu.
Kuvela nokuthi ngenxa yalokhu kudayiswa okubikwayo, sekukhona amaqembu acathamela abadlali be-United.
Imibiko yakamuva ithi iMamelodi Sundowns, isihlwithe injini yayo uSipho Mbule obekudume ukuthi ufunwa iKaizer Chiefs.Kubuzwa uSeptember oseyinxusa leSuperSport ukuthi ngabe le mibiko ayiwo umthelela kokwenzeka enkundleni, uthe: "Kangifuni ukuphawula ngalawo mahebezi ngoba kangiwazi ukuthi ayiqiniso kangakanani.
Nakuba kunjalo lezo yizindaba zehhovisi, kangikholwa ukuthi zingabaphazamisa abadlali.
Siyaxoxa nabadlali, ekhempini umqondo wokunqoba usekhona.“I-United yagcina ukunqoba isicoco seligi kwisizini ka-2009/10 isaqeqeshwa uGavin Hunt.
Lo mqeqeshi washiya enqobe iligi kathathu neqembu.
Selokhu yagcina ukuyinqoba kayikaze iphume kwi-Top 8.
Ezinye izicoco ezinqotshwe aMatsatsantsa a Pitori, iTelkom Knockout (2014), Nedbank Cup (2011/12, 2015/16, 2016/17) neMTN 8 (2017, 2019).
UKekana ubalisa ngesikimu
UKAPUTENI weMamelodi Sundowns, uHlompho Kekana, ubhoboka ngobuhlungu bokuphendulwa isibukeli eqenjini.UKekana ubeyinsika yeSundowns kumasizini adlule kusaqeqesha uPitso Mosimane, ngedlule sekuqeqesha uManqoba Mngqithi, Rhulani Mokwena noSteve Komphela ubeselizwa ngendaba ijezi.
Maphakathi nesizini, uHlompho uhlulekile wukuzibamba wathi kuyoba kuhle uma ukungadlaliswa kwakhe kuphathelene nokwenzeka enkundleni kuphela.Emdlalweni wokugcina wesizini ka-2020/2021, uKekana ungenile wazophakamisa indebe yeligi njengokaputeni okungeyesihlanu kusukela afika kwiSundowns eminyakeni engu-10 edlule.
"Bekuyisizini engajwayelekile kimina.
Ekuqaleni kwayo silahlekelwe ngabafana ababili (Anele Ngcongca noMotjeka Madisha) abebekade besondele kakhulu eqenjini nakimina.
Ngokomphefumulo bekungeyona isizini enhle ngoba kuningi okwenzekile.
Okunye kwakho wukubukela iqembu lidlala okuyinto osekuneminyaka ngayigcina.
Bekuyindawo entsha engizithole ngikuyo kodwa ngadlula kuyona, ngadlala njalo uma ngidingeka," kusho uKekana ovuselele inkontileka ngeminyaka emine nyakenye.
"Kuhlala kumnandi ukuba senkundleni uma ungumdlali.
Ngihlala ngisho ukuthi kuyofika isikhathi lapho siyobheka khona emuva, sisho ukuthi iqembu silenzele konke okusemandleni.
Okwamanje silinde amathuba okuphinda sidlale.
Eqinisweni bekubuhlungu futhi kudina ukuhlala ngaphandle, ngibheke amathuba okudlala.
Bekunzima kodwa ngijabule ukuthi abadlali abasebancane abebekade bedlala belenzele umsebenzi iqembu.
Njengoba sihlala sisho kwiSundowns ukuthi akusho lutho ukuthi ubani odlalayo, kufanele alenzele umsebenzi iqembu.
"ISundowns iwine iligi ihlandla lika-10 kusukela kwasungulwa iPremier Soccer League (PSL).
Nokho ayilibonanga elidlalayo kwiCAF Champions League.
Ifulegi loMzansi liphakanyiselwe phezulu yiKaizer Chiefs ezobhekana neWydad Casablanca yaseMorocco kowomlenze wokuqala owandulela owamanqamu ngoMgqibelo.
"Basendaweni enhle kakhulu abazithola bekuyona.
Amathuba okufinyelela kowamanqamu makhulu kwiKaizer Chiefs ngoba ayesabi.
Ayikaze ifinyelele lapho ikhona.
Akukho okungako okulindelwe kuyona.
Kuhlala kumnandi ukudlala iChampions League ungabhekiwe.
Ngiyakholwa wukuthi banethuba lokudlulela kowamanqamu uma beqhubeka nokudlala ngendlela abajwayele ukudlala ngayo," kusho uKekana.
UKadodia usatshiswa amaphuzu okumele bawaqoqe ukuvika izembe
SITHEMBISO MKHIZENAKUBA umphumela wakamuva uthe ukulehlisa uvalo llokudliwa yizembe kusihlalo weMaritzburg United, uFarouk Kadodia, uthi akabuthi quthu ubuthongo ngesibalo   samaphuzu okumele bawaqoqe ukuze babe nesiqiniseko sokuthi iqembu liyadlala kwiDStv Premiership.
UKadodia utshele Isolezwe ukuthi ngeke akuphike ukuthi ukunqoba kwezakhe ngo-2-0 kwiTS Galaxy  emdlalweni odlule weligi,  kulethe enkulu injabulo ekhempini.Uthe nakuba ekholelwa ekutheni kwakumele baqoqe amaphuzu aphelele  emidlalweni abadlala kuyo ngokulingana neBloemfonten Celtic neKaizer Chiefs kodwa akaphathekanga kabi kakhulu ngoba akhona amaphuzu abawafaka emgodleni.Uveze ukuthi bahlalelwe yijoka lokuthola amaphuzu ayishumi noma ayishumi nane emidlalweni emine noma emihlanu ezayo.
"Isifiso sami ukuthi siqhubeke nalo mgqigqo wokunqoba.
Emidlalweni emibili eyedlule, ngaphambi koweGalaxy sidlale kahle, sase siyeka ukuqoqa amaphuzu abezosisusa kule ndawo esikuyo.
Isimo asikakabi sihle neze.
Nokho kuyajabulisa ukubona abadlali bezinikela ngakho konke ejimini nasemidlalweni.
Okuhle ukuthi umdlalo wethu olandelayi neChippa United  uzofika sibe nesikhathi esanele sokuwulungisela," kubeka uKadodia.
Umdlalo wabo neChippa ungo-Ephreli 3 eHarry Gwala Stadium.Selokhu kuqale isizini leli qembu izinto kazilihambeli kahle.
Lize laxosha u-Eric Tinkler labuyisa u-Ernst Middendorp okubukeka enza kangcono.
I-United isendaweni ka-14 kwi-log ngamaphuzu awu-17 emuva kwemidlalo ewu-19.
Isanqobe  imidlalo emine, yashaywa kweyishumi.Zimapeketwane kanjena nje izinto, ungaphika ukuthi ngesizini ka-2019/20 isongwe isendaweni yesikhombisa ngaphansi kukaTinkler.ITeam of Choice ingelinye lamaqembu athathwa njengamancane anenhlanhla yokwesekwa ngobuningi izakhamuzi zaseMgungundlovu.Ngesikhathi abalandeli besavunyelwe ezinkundleni, iHarry Gwala Stadium ibigcwala phama abalandeli bezokweseka iTeam of Choice.
Abalandeli abavunyelwe ezinkundleni ngenxa yemithetho yomvalelandlini yokunqanda ukusabalala ngesivinini kweCoronavirus.Ebuzwa uKadodia ukuthi kakubanga nawo yini umthelela ukungabi bikho kwezihlwele, uthe: "Abalandeli bethu bawumgogodla weqembu.
Impela ukungabibikho kwabo kube nomthelela.
Kodwa-ke ngeke sama ngalokho, namanye amaqembu adlala ngaphandle kwabo.
Okwethu ukuvuka sizithathe.“
Inkakha incoma i-Arrows ngokubuyela ebholeni layo lamzukwana
SITHEMBISO MKHIZE"KANGINGABAZI ukuthi lapho ekhona, uRocky Madlala ongasekho ugxuma yedwa injabulo uma ebona Abafana Bes'thende belihlikihla kanjena ibhola"La mazwi Isolezwe liwatshelwe inkakha eyayidlalela iLamontville Golden Arrows, uNhlanhla "Popo" Mshibe ongomunye wabadlali abalima indima enkulu ngesikhathi inyuselwa kwiPremiership ngo-2000.UMshibe ikhono lakhe elabonwa uMadlala ngo-1996 wayengumphathi we-Arrows, bedlalela iHigh Parama Junior Aces yaseMlaza benoBheka Phakathi (ongasekho emhlabeni) , uthe kuyamjabulisa ukubona i-Arrows ibuyela ezimpandeni zayo, idlala ibhola elihehayo.Uthe abafana baseLamontville abaphekwa, uMandla Ncikazi, bamkhumbuza izinsuku zabo zakudala, beyihlikihla kuthule umoya nozakwabo abanjengoLucky "Y2K" Sibeko, Goerge Khanyile, Bonang Ngaka, Nhlanhla Mncube, noLesley Langa.NgoLwesithathu  leli qembu likaMato Madlala, lishaye ngo-2-1 iTshakhuma maqede lalala isibili kwi-log yeDStv Premiership.
Ligudluze i-Orlando Pirates ngamaphuzu awu-35.
"Labafana badlala leli bhola elalithandwa uBra Mich (esho uMadlala).
Wayethanda ibhola elimnandi elihambisana nemiphumela emihle.
Kwakuba muncu ekhempini uma sihluliwe.
Sengathi umoya kaMadlala ovunguza ekhempini ye-Arrows ungaqhubeka njalo," kubeka uMshibe oke waqeqesha nezinkulisa ze-Arrows ngo-2008 kuya ku-2014.Mayelana nakubona kuyimfihlo yokwenza kahle kwe-Arrows, uMshibe onguthisa e-Ukukhanyakokusa Primary School, eNewtown A, eNanda, eThekwini, uthe: "Abekho abadlali abanamagama.
Abadlali bayo bakulambele ukudlala, basafuna nokuzakhela igama.
Ngisho nomqeqeshi, uNcikazi uyambona ukuthi usafuna ukuzakhela elakhe igama.
Akafuni ukuphoxa umama uMato, leli thuba ulibambe njengezikhali zamaNtungwa.
Okunye okusiza uMandla ukuthi iningi labafana adlala ngabo ubazi njengoba ezazi, eminyakeni edlule ubebaqeqesha kwizinkulisa zayo i-Arrows.
Nobuholi beqembu uyabona ukuthi bumeseka ndlela zonke.
Wonke umuntu ujabule, nabadlali bayabahlonipha abaqeqeshi.”Ngemuva komdlalo weTTM, uNcikazi uthe uthandazela ukuthi ezakhe zibambe umgqigqo ezikuwo.
"Angifuni kwenzeke okwasehlela emasontweni edlule.
Sanqoba  iQ2 kwathi emdlalweni olandelayo sashaywa iBlack Leopards.
Ngethemba ukuthi sizoya kolandelayo weCity (Cape Town City) imiqondo yethu  isesimeni esifanele,” kusho uNcikazi.Lo mdlalo ungoMashi 20 ozayo, eSugar Ray Xulu Stadium, eClermont.
UTembo uzwelana noMbule ozibule kabi kwiBafana
SITHEMBISO MKHIZEUMQEQESHI weSuperSport United, uKaitano Tembo, uzwelana nemdlali wezakhe uSipho Mbule othe eqala ukubizelwa kwiBafana Bafana yahluleka ukungena kwi-Africa Cup of Nations (Afcon) engonyaka ozayo eCameroon.UMbule oyibamba kuthule umoya esiswini saMatsatsantsa a Pitori, ubebizelwe esikwatini esibambane ngo-1-1 neGhana sase sadliwa iSudan ngo-2-0 kweyokuhlungela lo mqhudelwano.Akazange alithole ithuba lokudlala.Abanye ozakwabo beSuperSport abebizwe nabo unozinti uRonwen Williams noBradley Grobler, owagcina ekhishiwe ngenxa yokulimala.UTembo uthe uyezwelana noMbule ngokuthi injabulo yakhe yokubizelwa kwiBafana iphenduke usizi.
"Siyazwelana sonke nesimo esehlele iBafana.
Nakuba engadlalanga uMbule kodwa ngiyakuqonda ukuthi ubengajabula ukuba yingxenye yeqembu elikwazile ukungena kwi-Afcon.
Kayikho into esingenziwa, ibhola linjalo.
Nokho akujiki ukuthi ngajabula kakhulu ngesikhathi ebizelwa kwiBafana noWilliams, noGrobler nakuba ephinde akhishwa ngenxa yokulimala," kubeka uTembo.Ngesikhathi uMolefi Ntseki eqokela uMbule eqenjini lesizwe, wagcizelela ukudlala kahle kwakhe nokukwazi ukubamba umgqigqo.Eqenjini lakhe usedlale imidlalo ewu-18 kwewu-21.
Ushaye amagoli amabili, wakha amahlanuAbanye abadlali abebeqala ukubabiza uNtseki, uVeli Mothwa ongunozinti waMaZulu, Craig Martin weCape Town City noBen Motshwari we-Orlando Pirates.Mayelana neDStv Premiership, uTembo uthe ikhefu leFifa libanike ithuba lokulungisa okuningi.
"Kule midlalo yakamuva senze inqwaba yamaphutha, enze sahluleka ukuqoqa amaphuzu.
Lokhu kusikhinyabezile kokuningi kwiligi.
Nokho akukubi kangako, kumele senyuse amasokisi.
Sisalelwe imidlalo eyisishiyagalolunye kuphela.
Kumele siqoqe amaphuzu enele.“EzikaTembo zisendaweni yesithathu ngamaphuzu awu-35.
Lokhu kuzenza zisale ngamahlanu kwiMamelodi Sundowns ephethe imidlalo emithathu esandleni.Emidlalweni emihlanu yakamuva, iSuperSport ihluleke yancama ukuthola amaphuzu aphelele.
Kulesi sibalo idliwe AmaZulu nePirates.Kowokugcina ibambane ngo-1-1 neStellenbosch.Izoze ibuyele enkundleni ngo-Ephreli 10 iyobhekana neCape Town City, eCape Town Stadium.NamaCitizens anenkinga efanayo, sekuphele imidlalo eyisikhombisa enganqobi.
Alele kweyesikhombisa ngamaphuzu awu-26, emidlalweni ewu-20.
Emlenzeni wokuqala, iSuperSport yanqoba ngo-2-1.
Uqine idolo oweBucs kubuya izethenjwa
UQINE idolo umqeqeshi we-Orlando Pirates, uJosef Zinnbauer, ngokubuya ekulimaleni konozinti bakhe uRichard Ofori noSiyabonga Mpontshane ngaphambi komdlalo omqoka womlenze wokuqala wama-quarterfinal eCaf Confederation Cup, abawudlala neRaja Casablanca, yaseMorocco namuhla ngo-3 ntambama, e-Orlando Stadium, eSoweto.Kuke kwabanjwa kwayekwa ezintini zePirates isikhathi eside.
Kwenzeke emuva kokulimala kuka-Ofori noMpontshane.
Lokho kuholele ekutheni unozinti, uWayne Sandilands, asale dengwane, engenaye umlingani, obengavala isikhala sakhe uma bekwenzeka naye elimala.Nangenkathi iPirates ishaywa ngo 1-0 yi-Enyimba FC, eNigeria kowamaqoqo eCaf Confederation Cup, uSandilands wayevimba engenaye umlingani.
Nakuba eZimnyama zehlulwa kulowo mdlalo, kodwa zagcina zikwazile ukuzibekisela indawo kuma-quarterfinal omqhudelwano, ngenxa yamaphuzu ezase ziwaqoqile eqoqweni lazo.Empeleni ibivele iboshelwe izacile nakuyena uSandilands kwazise wubengakalulami kahle ekulimaleni kwakhe.
UZinnbauer ukuqinisekisile esingathangamini nabezindaba, ngoLwesihlanu ukuthi u-Ofori noMpontshane bazobe bekhona emdlalweni wanamuhla neCasablanca.“Bekuyinkinga njengoba bekulimele u-Ofori noMpontshane.
Kdwa bazobe sebebuyile bobabili ngeSonto (namuhla).
Sizobheka ukuthi ngubani ongcono kakhudlwana kubona,” kusho uZinnbauer.Uqhube wathi kubadlali abalimele, kabanaso isiqiniseko njengamanje sokuthi yibaphi abazobe sebeluleme.
Uthe cishe uHappy Jele uyabuya, noThabang Monare noma uThembinkosi Lorch.
Ngakho bazosebenzela phezu kwalokho.
Uthe sebebalinde isikhathi eside ngethemba lokuthi bebezokwazi izolo ukuthi bayabathola yini.“UTerrence Dzvukamanja yena akekho.
Kodwa ngethemba ukuthi uBongani Sam uyabuya.
NoGabadinho Mhango naye useluleme ngokugcwele.
Ngethemba ukuthi sizoba nabo bonke abadlali, bese sikwazi ukubona ukuthi yibaphi esizobasebenzisa ukuqala umdlalo,” kuqhuba uZinnbauer.
Ukubeke kwacaca ukuthi bazolwela ukuwunqoba umdlalo wasekhaya, ukuzehlisela umthwalo emlenzeni wesibili ozoba sekuhambeni.EZimnyama zidinga iwini emdlalweni wanamuhla womlenze wokuqala, ukuze zizibeke ethubeni elihle lokuzibekiseka indawo emzuliswaneni olandelayo, ikakhulukazi njengoba zizobe zidlalela ekhaya neCasablanca.
Ingelinye lamaqembu ahlonishwayo ebholeni lase-Afrika.
Umlenze wesibili zizowudlalela ekuhambeni, zizowudlalela eCasablanca, eMorocco, ngoMeyi 23.
I-Galaxy iphika eyokulaxaza uFransman
I-TS GALAXY iphika ukuthi ayisahlanganiswe ilutho noqweqwe lesitobha esinguBevan Fransman yize imibiko yangeledlule ikhomba ukuthi lo mdlali, owaduma kwiKaizer Chiefs, ungomunye wabachithiwe.UFransman (37) oseke wadlala kwiBafana Bafana amahlandla angu-19, uphelelwa inkontileka neGalaxy ngoJuni 30.
Lokhu kulandelwe ukuthi kuvele emaphephandabeni uFransman ebalisa ngokuchithwa kwakhe.Nakuba eqiwe imidlalo yeDStv Premiership embalwa kule sizini esanda kusongwa, kuvele ukuthi usohlwini olufanayo noReneilwe “Yeye” Letsholonyane, Myer Bevan, Mbulelo Wambi noXolani Mahola bonke abadedelwe ngoba bengazange benze ngokwanele ukuthi baqale imidlalo.“Angizazi izizathu zokudedelwa kwami kodwa ngeke ngiphoqe iqembu ukuthi liqhubeke nami ekubeni lona lingasafuni,” usho kanje uFransman kwiSoccer Laduma.
“Okusele manje ukuthi ngibheke okulandelayo empilweni yami.
Ukuthi ngizodlala ibhola ngize ngibe neminyaka emingaki, nami angazi,” kuqhuba yena sakubalisa ekuveza nokuthi usathanda ukudlala ngoba umzimba wakhe usamvumela.Ubuhlungu benhliziyo obuzwiwa uFransman obebusobala nasenkulumeni yakhe bucaciswe uMinenhle Mkhize wezokuxhumana kwiGalaxy izolo ekhuluma neSolezwe.“Siyamthanda kakhulu uFransman eqenjini okufakazelwa isibalo semidlalo ayidlalile kwisizini edlule kanjalo nanokuthi uyena obehola iqembu kweminingi yale midlalo.“Iqiniso lapha ukuthi izingxoxo phakathi kwethu naye ziyaqhubeka.
Yize siqhubeka kodwa kusemqoka ukuthi ngikubalule ukuthi zinzima (izingxoxo).“Kwesinye isikhathi kuze kube khona nokuhluthuka kwenhliziyo kwabanye kodwa sinethemba lokufika esisombululweni maduze.“Iqembu lizimisele ukumnika inkontileka yonyaka ehamba nesivumelwano sokuvuselela kodwa yena ufuna inkontileka ende.
Siyaqhubeka nezingxoxo ngethemba lokuthi sizofinyelela esiphethweni maduze,” kusho uMkhize.UFransman ufike esigabeni esikhulu eminyakeni engu-17 edlule ezodlalela iChiefs.
Phakathi kwamaqembu asedlale kuwona eNingizimu Afrika iMoroka Swallows, SuperSport United, Bloemfontein Celtic neMaritzburg United.Uke wadlala nase-Isreal kanti usuke kwiTeam of Choice wajoyina iHighlands Park (ethengwe iGalaxy nyakenye).
OweSwallows ayimphathisi ngekhanda eyenkontileka
ISIQONGQWANE seSwallows FC, uThabo “Festival” Matlaba, uthi ayimphathisi nakancane ngekhanda eyenkontileka yakhe naleli qembu athi usazimisele ukufeza lukhulu nalo emuva kokulijoyina ngesizini edlule.UMatlaba (33), ungomunye wabadlali abamqoka nabayizinsika kuleli qembu elibukeka lizolahlekelwa abadlali balo abaningana abamqoka ngewindi lokuhwebelana nokubolekisana ngabadlali.Yize inkontileka emfishane kaMatlaba ayisayine neSwallows ngesizini edlule iphela kule nyanga, kodwa kuvela ukuthi isivuselelwe ngeminyaka emibili nokusho ukuthi lo mdlali usazoba yingxenye yaleli qembu amasizini amabili ezayo.Lokhu kuqinisekiswe ngusihlalo weSwallows, uDavid Mogashua kwelinye lamaphephandaba abhala ngolimi lwesilungu kuleli sonto, lapho ecashunwe khona ethi: “UMatlaba usazoba yiNyoni kumasizini amabili ezayo, ngoba inkontileka yakhe enombandela wokuvuselelwa ngeminyaka emibili yenziwe ngenyanga edlule.”Ethintwa yiSolezwe ngoMgqibelo, uMatlaba ngokuvuselelwa kwenkontileka yakhe uthe: “Ngiyazi ukuthi inkontileka yami iyaphela kule nyanga, kodwa engingakutshela kona wukuthi lokho akungiphathisi nakancane ngekhanda ngoba ngiyazi ukuthi ngisazoba yingxenye yeSwallows nangesizini ezayo.Kuningi engisafuna ukukufeza neZinyoni, futhi abaphathi bazo banezinhloso ezinhle ngaleli qembu lokho kubonakele ngesizini yethu yokuqala kwiPremiership.
Ngesizini ezayo sizokwenza kangcono kakhulu kunangesizini edlule, lokho angikungabazi.Uyabona, hhayi ngoba ngiziphakamisa, kodwa iqiniso wukuthi indlela engidlale ngayo ngesizini edlule ingenza ngingabi nokuncane ukungabaza ngekusasa lami eqenjini.
Ya, sekungenzeka-ke nje okwenzekayo ngoba phela izinto ziyenzeka ebholeni, kodwa eyenkontileka yinto engangiphathisi nakancane nje ngekhanda,” kusho uMatlaba.Eqhuba uMatlaba uthe  angakusho entathelini njengamanje wukuthi yena uzohlangana nabaphathi beSwallows ngoLwesibili ukubhunga ngekusasa lakhe eqenjini.
“Kodwa engingakutshela kona ukuthi ngesizini ezayo ngizobe ngiseyingxenye yeSwallows,” kusho lo mdlali ngokukhulu ukuzethemba.Imizamo yokuthola imenenja kaMatlaba, u-Abbie Rasimphi weLiberate Resources Sports, ayiphumelelanga njengoba ubengalubamibi ucingo lwakhe.UMatlaba ubanga ijezi noSifiso Hlanti noKeegan Ritchie emuva odongeni lwasemuva, kanti uHlanti ubhekise amabombo kwiKaizer Chiefs kule sizini ezoqala ka-2021/2022.
Ngaphandle kukaHlanti, phakathi kwabanye abadlali beZinyoni okuvela ukuthi bayaphuma esidlekeni sazo, kubalwa uKgaogelo Sekgota, Ruzaigh Gamildien noNjabulo Ngcobo.
OweBay uthembisa ukuvuka bazithathe behlulwa isicoco
STHEMBISO NGOBESEUSIHLALO weRichards Bay FC, uSifiso “Jomo” Biyela, uthi ukuhluleka kwabo ukunqoba isicoco seGladAfrica Championship ngemizuzu yokugcina, ngeke nakancane kubenze badikibale beyiqembu.Ngempelasonto iNatal Rich Boyz izikhiphe yaziqeda nya embangweni wesicoco seGladAfrica ngesikhathi idlala ngokulingana ngo-1-1 neJomo Cosmos emdlalweni wokubanga amaphuzu obuseTsakane Stadium, Ekurhuleni.I-Bay, eqeqeshwa nguSimo “Govuza” Dladla, bekumele iwunqobe kumnyama kubomvu lo mdlalo wayo neZenkosi ukuze iqinisekise ukuthi isekhona embangweni wesicoco seGladAfrica ozocaca ngempelasonto esiya kuyona.I-Royal AM, enqobe ngemizuzu yokugcina i-University of Pretoria ngo-2-1, iyona esibukeka isethubeni lokunqoba isicoco njengoba iqhwakele ngamaphuzu angu-50.
Isidinga ukudlala ngokulingana emdlalweni wokugcina bese iba ngompetha beGladAfrica, okuhambisana nethikithi eliya ngqo kwiDStv Premiership.
I-Bay yona isihlezi endaweni yesine ngamaphuzu angu-46.
Isinethutshana lokuzibekisela indawo kweyokuhlunga.
Kodwa lokhu sekuzoncika ekutheni amaqembu angaphezu kwayo kwi-log adlala kanjani emidlalweni yawo yokugcina.
Amaqembu azoya kweyokuhlunga elizoqeda endaweni yesibili, nelizolala kweyesithathu.
Okwamanje kukhona iSekhukhune United neTS Sporting.
Ekhuluma neSolezwe ngokuhluleka kweqembu lakhe ukukhala lemuke nesicoco seGladAfrica phezu kokuba bese lihlale isikhathi eside liqhwakele kwi-log, uBiyela uthe okwenzeke kubona kube yinto ebuhlungu kakhulu futhi baphoxekile kodwa ayikho into ezokwenziwa kuzomele bavuke bazithintithe.“Siphatheke kabi kakhulu futhi siphoxekile ngendlela izinto ezigcine zenzeke ngayo ngemuva komsebenzi omkhulu owenziwe kusukela kuqala isizini.
Kodwa-ke umdlalo webhola unjalo nje, ayikho into ezokwenziwa uma isikhathi sethu sokukhuphukela esigabeni esikhulu singakafiki.“Into esibulale kakhulu ekutheni sigcine sihlulekile ukunqoba isicoco seGladAfrica kube yile midlalo yethu emithathu yokugcina esihlulekile ukuyinqoba.
Ngicabanga ukuthi ukube sikwazile ukuyinqoba ngabe sikhuluma okunye njengamanje.“Nakuba izinto zingahambanga kahle kodwa ngithanda ukubonga abadlali nomqeqeshi ngokusebenza ngokukhulu ukuzikhandla ekutheni iqembu libe kuleli zinga elikulo njengamanje,” kusho uBiyela obezwakala ocingweni ukuthi udumele kakhulu ngokuhluleka kwezakhe ukunqoba iGladAfricaLesi sikhulu siphethe ngokuthi: “Engingakusho futhi wukuthi ngeke nakancane sidikibale, sisazoqhubeka nokusebenza ngokuzikhandla ukuze iqembu ligcine lilifezile iphupho lalo lokudlala kwiDStv Premiership.
Ngiyethembisa ukuthi sizovuka sizithathe ngesizini ezayo.”
U-Hunt akafuni bayidelele iSimba ekuhambeni
UMQEQESHI weKaizer Chiefs, uGavin Hunt, ubona ukuxebula kwabo iSimba SC yaseTanzania koweCAF Champions League kuzozithoba izinhliziyo zabalandeli baleli qembu abamashele eNaturena ngesonto eledlule.Amakhosi adlule ngehubo lika-4-0 kowomlenze wokuqala wama-quarterfinal ngoMgqibelo ebusuku.
Lokhu kubeke iChiefs ethubeni elihle lokwedlulela kowandulela owamanqamu.
Umdlalo womlenze wesibili uzodlalelwa eDar es Salaam ngoMgqibelo ngo-3 ntambama.I-Chiefs icoboshisa iSimba nje bekusaphele amahora ambalwa abalandeli bayo begcwale izitaladi, babheka emahhovisi eNaturena ukuyokwethula incwadi yezikhalo kubaphathi bekhala ngokubhacaza kweqembu.
"Mhlawumbe lokho kusisizile ukuthi siwine, mhlawumbe sidinga amanye amamashi," kuntela uHunt ngemuva komdlalo.
"Kufanele sibahloniphe abalandeli, bezwa ubuhlungu.
Sonke siyabuzwa.
Bazwakalise izikhalo zabo.
Ngicabanga ukuthi ibalulekile indlela eyenziwe, yasingathwa ngayo.
Kubalulekile ukuthi sibhukule.
Ngicabanga ukuthi ukuwina namuhla kuzodambisa kancane.
Kodwa okwenzeke namuhla ebusuku akuncikile emdlalweni olandelayo.
Ibhola limayelana nalokho.
Kubalulekile ukuthi sisebenze kanzima, sinike abalandeli abakufunayo.
"Ekuhambeni, iChiefs idinga ukugwema ukungenelwa ngamagoli angaphezulu kwamane, uma yona ingashayanga lutho, ukuze izodlulela kowandulela owamanqamu.
Emuva kwesikhathi esingaphezu konyaka, abadlali beChiefs bazodlala phambi kwabalandeli kwazise sebebuyele enkundleni eTanzania.
EMzansi selokhu bavalwa ngesizini edlule ngenxa yokudlanga kweCovid-19.
"Kuseyisiwombe sokuqala, sisazoya kubona.
Ngiyazi ukuthi kunjani laphaya, inkundla izobe igcwele.
Kufanele sihlakaniphe, singahlali emuva kodwa sishaye amagoli.
Ngiyaziqhenya ngeqembu.
Sizozama ukushaya igoli laphaya.
Kodwa kulula ukusho kunokwenza," kusho uHunt.
"Bazolenyusa kakhulu izinga.
Bayiqembu elikhulu, banesithunzi okufanele basidlalele.
Nginesiqiniseko ukuthi bazobe benomqondo wokuwina nakho konke okuhambisana nawo.
Sengake ngaya laphaya.
Sadlala ne-Azam lapha (eMzansi).
Yaba yiqembu elihlukile isingakubo.
Kwaba sengathi inabadlali abangu-12 noma 13.
Ngakho kuzoba wumdlalo ohluke kakhulu.
Asidlule kulokhu esesikwenzile, sibuyele enkundleni yokuziqeqesha, siqhubeke nokulungisa okufanele sikuqondise.
Yilokho engingakwenza,“ kusho uHunt.
Umpetha wama-Olympic akakhohliwe yimuva
SITHEMBISO MKHIZEUMPETHA womhlaba ku-400m, uWayde van Niekerk, ubonge umqeqeshi wakhe omdala, uTannie Ans Botha, enqoba ku-200m, kwi-ASA Athletix Invitational Meet, ebingoLwesibili ntambama, eRuimsig Athletics Stadium, eRoodeport.U-Van Niekerk ushaye intambo ngo-20.10, ehlula ingqwele ka-100m, u-Akani Simbine, egcine iphume isibili ngo-20.29.Lo mgijimi, owaphula irekhodi lomhlaba ku-400m, ngesikhathi esingu-43.03, kuma-Olympic Games edlule, uthe: "Ngiyakujabulela ukuba ngaphansi kwethimba elisha labaqeqeshi.
Nokho angisoze ngalukhohlwa uhambo lwami no-Ans, ngifunde lukhulu kuyena.
Ngabe kangikho kuleli zinga ukube ubengekho eduze kwami.
Ngizoqhubeka nokumjabulisa.“Ekuqaleni konyaka uVan Niekerk uveze ukuthi usehlukene no-Ans, wajoyina umqeqeshi omusha, uLance Brauman, wase-USA.
U-Van Niekerk unqoba nje ubesehlale isikhathi eside engagijimi ezingeni eliphezulu kusukela alimala                ngo-2017.
Izinhlelo zokubuyela emiqhudelwaneni ziphazamisekile nyakenye ngemuva kokuqubuka kweCovid-19.
Uveze ukuthi selokhu abuya ekulimaleni ubeqala ukujima ngokuphelele inyanga nohhafu.Mayelana nokuthi usekulungele ukumela elakuleli kuma-Olympics aseTokyo, eJapan, ngoJulayi, uthe: "Okwamanje ngizothatha umjaho ngamunye, kangifuni ukuxhamazela, wumqeqeshi wami ozongitshela uma sengifithi ngokwanele.
Kuma-Olympics ngizogijima            u-400m, nakuba kunjalo ngeke ikusasa ulazi, kuhle ukuhlala uzilungiselele.“USimbine, ongumpetha ka-100m kumaCommonwealth Games, uthe kusukela ngonyaka odlule iyamjabulisa indlela agijima ngayo.
"Kuhlale kunokuqhudelana okuhle ukugijima eceleni kukaVan Niekerk.
Engikubheke ngabomvu manje ama-ASA Championships azoba semasontweni amabili.
Abantu abangelulekayo bahlakaniphile, ngethemba ukuthi ngizoqhubeka nokwenza kahle,“ kusho uSimbineImenenja kaVan Niekerk, uPeet Van Zyl, ithe izinhlelo zabo zisekutheni lo mgijimi ayibambe ku-400m kuma-Olympics.
"Simgijimisa u-200m ngoba senzela ijubane.
Maduze sizohlangana nomqeqeshi, uBrauman, ukuthola uhlu lwemijaho azozilungiselela ngayo ama-Olympic," kusho uVan Zyl.
ICarling izobuyisela abalandeli enkundleni
IZONGENA emlandweni ngokuba wumqhudelwano wokuqala kanobhutshuzwayo ukubuyisela abalandeli enkundleni eNingizimu Afrika iCarling Black Label Cup, okuzoqhuthana kuyo iOrlando Pirates neKaizer Chiefs.La maqembu aseSoweto azodudulana kulo mqhudelwano e-Orlando Stadium, eSoweto ngo-Agasti 1.Kungenzeka la maqembu ahlangane aseshaya womabili ngenkanyezi ehambisana nokudla igolide kwiCaf Champions League.Lokho nokho kulele ekutheni iChiefs iqede ngeWydad Athletic Club eFNB Stadium, ngoMgqibelo ngo-6 ntambama.Ingabe isibheka kowamanqamu oseCasablanca ngoJulayi 17.Nokho okumqoka okwamanje ngeCarling, wukuthi izonika abalandeli ababili ithuba lokungena okokuqala enkundleni kusuka ngo-Ephreli wanyakenye kumiswa ezemidlalo emhlabeni wonke ngenxa yokubheduka kwecoronavirus ngoMashi.“Izoqopha umlando iCarling ngokuba wumqhudelwano wokuqala ukubuyisela abalandeli enkundleni.
Yebo kuzobe kungababili kuphela abazothola ithuba lokuba ngamaChampion Coach kodwa kungaba yinoma ngubani.
Nobani nobani angangenela.
Wukuthenga iCarling Black Label bese uthatha iselula ushaye u *120*660*ICODE YESIVALO SESIPHUZO#,” kusho uPhumudzo Manenzhe, owayengumdlali wePirates.Bavumelene noReneilwe Letsholonyane, owayedlalela iChiefs, ukuthi kungakuhle kulo nyaka ke kuhlabane abalandeli baKwaZulu-Natal ekubeni ngamaChampion Coach (abazoba ngabaqeqeshi bosuku ngo-Agasti 1).“Kulo nyaka iCarling ishaya ngonyawo oluhukile.
Kunezinto ezinhlanu ezibizwa ngamaGame Changers.
Ngamandla lawo anikwe abalandeli ukungagcini nje ngokubophela isikimi kodwa wukusihlela kungaba yi-4-4-2, 4-3-3 njalonjalo, okwesibili wukuqoka ozothatha amaphenathi eqenjini ngalinye, ukaputeni weqembu ngalinye, wukushintsha abadlali besebenzisa itwitter nokuqoka umdlali wosuku,” kusho uLetsholonyane ngokuvumelana noManenzhe.UCandice Vandenbosch noFarah Roskruge bona bakhuthaza abalandeli ukuthi bangene kwiwebsite yeCarling Black Label ukubona izinombolo zamava abadlali ukuze bezokwazi ukuhlela izikimu zabo.
ISundowns iqhubekile nokuzisondeza nesicoco seligi
SITHEMBISO MKHIZETS Galaxy (0) 0Mamelodi Sundowns (0) 1IMAMELODI Sundowns  iqhubekile nokuzicabela indlela ebheke ekuphakamiseni isicoco sesine seDStv Premiership kulandelana ngemuva kokushaya iTS Galaxy ngo 1-0 emdlalweni obuyizolo eMbombela Stadium.
Igoli elisondeze amaBrazillians ekunqobeni isicoco sokuqala kule sizini, lingqofelwe enethini uPeter Shalulile ngomzuzu ka-17 kade kuyikhona.Esicongweni aseqhwakele ngamaphuzu awu-57  emidlalweni ewu-26.Asedinga ukunqoba emidlalweni emibili elandelayo okungoweSuperSport United neBloemfontein Celtic, bese equkula inkomishi ngamaphuzu awu-63.Owokugcina azowudlala neCape Town City,  ngoMeyi 29.Isiwombe sokuqala siqale kuyiSundowns ebikhonya.
Nakuba ibingadlile ngokuhlasela kodwa beyenza isiqiniseko sokuthi ibhola lihlala likuyo, izindawo zayo beyiziqaphe ngeso lokhozi.Okunye okuqaphelekile ukuthi beyinethezekile uma iphethe ibhola.
Nezika-Owen da Gama bezingazibekile phansi, abadlali abanjengoBathusi Aubaas belokhu belungizile ezintini zikaKennedy Mweene.AmaThe Rockets kuzomele azisole wona ikakhulukazi kulesi siwombe.Ngoka-30, u-Aubaas ugobe ibhola elishaye esandleni sikaMosa Lebusa, unompempe uTshidiso Mkhwanazi wangacucuza, wayibeka emlotheni.UMweene wenze umsebenzi oncomekayo evimba iphenathi yesithenjwa sikaDa Gama, uLindokuhle Mbatha oye ebholeni engathi uyasaba.Isiwombe sesibili sibe induvanduva.
EzikaDa Gama zizamile ukuziqoqa, esiswini uMlungisi Mbunjana, Aubaas no-Ethan Brooks bevimba ukuchanasa kweSundowns.Bese kungathi uShalulile akekho, noGift Motupa ugcine  ekhishiwe.Kusaphele amanenjana kuqale lesi siwombe, uKhuliso Modau obe nomdlalo omuhle, ugobe ibhola elimnandi elihlale ezinyaweni zikaMotupa walibala ukucucuza esebhekene nonozinti weGalaxy, uWensten van der Linde, waze wamakwa uSpiwe Msimang.UModau usindele unompempe engakhishwa ngekhadi elibomvu kade edlalise ngesihluku uTumelo Modibe ogcine ephumile.Ukunqoba kweSundowns kubuye kwasho ukuvula igebe lamaphuzu ayisikhombisa kuMaZulu alele isibili kwi-log.
Bekuwumdlalo wesithathu leli qembu laseChloorkop linqoba kulandelana.Kodlule libhaxabule iMaritzburg United ngo-3-0.Ngaphandle kokuhanjelwa izinto kahle kweSundowns kwiligi, okunye okungabuzwa ukuthi kuyayijabulisa, ukuthi izoba nesikhathi sokulungiselela umdlalo wayo ne-Al Ahly yase-Egypy we-quarterfinal yeCaf Champions League.Lo mdlalo ungoMgqibelo, ekuhambeni, e-Al Salam Stadium Cario.IGalaxy izoqhubeka nokuhlala kweyesishiyagalombili ngamaphuzu awu-32 emidlalweni ewu-26.NgoLwesithathu izovakashela iLamontville Golden Arrows, eSugar Ray Xulu Stadium, eClermont.
UBenni usongela Izinyoni ngoweligi
SITHEMBISO MKHIZE AMAZULU asonga ngokuba yiqembu lesibili ukushaya iSwallows azobhekana nayo namuhla, ngo-5 ntambama kwiDStv Premiership, eJonsson Kings Park Stadium, eThekwini.Ziningi izinongo ezenza lo mdlalo ubhekwe ngabomvu.
Abaningi babheke ukuthi iSwallows okuyisizini yokuqala ibuyele esigabeni esikhulu, kungabe izokwazi ukuqeda iligi isahlulwe yiTS Galaxy kuphela?
Kwi-log, ikweyesihlanu ngamaphuzu awu-43.
Omunye umbuzo usekutheni kule midlalo emibili eyisalele, ingakwazi yini ukuntshontsha umcimbi, izibone seyidlala e-Afrika njengokufisa komqeqeshi wayo uBrandon Truter.
Iya kowanamuhla ihamba phambili kwiDStv Premiership ngemidlalo ewu-19 eyidlale ngokulingana.
Ngakolunye uhlangothi, Usuthu okuke kwaphela imidlalo ewu-16 lungashaywa, lubheke ukuya okukoqala kwiCaf Champions League.
Lusendaweni yesibili ngamaphuzu awu-50.
Abalandeli banobhutshuzwayo bafuna nokubona ukuthi lungakwazi ukuba iqembu lesibili ekushaya Izinyoni.
Kule midlalo emibili esalele ezikaMcCarthy, zingakwazi yini ukuvuka zizithintithe?
Kwemibili eyedlule zishaywe yiBaroka nayi-Orlando Pirates.
Nakuba luphuma kulesi sibhaxu kodwa uMcCarthy ukusho ngokuzethemba ukuthi kalikho kwiDStv Premiership iqembu elinamathuba adlula bona okulibhekisa Champions League.
Elinye iqembu elizodlala kwiChampions League ngesizini ezayo, iMamelodi Sundowns engompetha beligi.
"Siphuma ekuhlulweni emidlalweni emibili kulandelana.
Emasontweni edlule sishaywe iBaroka sidlalela ekhaya.
NgoLwesine olwedlule siphinde sabuyiselwa emuva iPirates.
Kuyasiphoqa ukubuya ngamandla.
Konke kusezandleni zethu ngokuqopha umlando wokudlala kwiChampions League ngesizini ezayo.
Lokhu kusiphoqa ukudlula kumnyama kubomvu kwiSwallows.
Kuzoba umdlalo onzima kodwa kangikuboni okungasivimba ekubeni yiqembu lesibili ukuyishaya," kusho uMcCarthy.
Uqhube wathi: "Kule midlalo emibili kuzomele silwele ukufa nokuphila.
Uma singashaya udaka, kungabe siwudicilele phansi wonke lo msebenzi ongaka.
Okunginika ithemba ukuthi siwumndeni enkundleni nangaphandle.
Sidumala siphinde sijabule ndawonye uma sinqoba.
Nemiqondo yethu isesimeni esihle.“ Sisekuzo ezithinta Usuthu, uhlehliselwe osukwini olungakaziwa umcimbi wokuhlonipha abenze kahle kwisizini ephezulu obuzoba ngoMgqibelo, eThe Zunguness Wedding and Conference Venue, eHowick.Kwisitatimende esikhishwe izolo, kuthiwe abaphathi bathathe lesi sinqumo ngenxa yokubuyiselwa kwezwe esigabeni sesibili somvalelandlini ngenhloso yokugwema ukusabalala kwe-Covid-19.
Usuku olusha lusazomenyezelwa.
UMcCarthy angeke ahlukane netshe lemali ngomdlali
UBENNI McCarthy opheka AmaZulu FC, akazimisele ngokuguga iphakethe ethenga intandokazi yakhe uZukile Kewuti kwiCape Town City.UKewuti ubolekwe nguMcCarthy kwiCity ezinyangeni ezedlule esephendulwe isibukeli.
Maphakathi nesonto ushaye into ecokeme Usuthu lubambana neMamelodi Sundowns koweDStv Premiership.
Ubedlala emuva kwesokunxele endaweni kaSibusiso Mabiliso obedonsa isigwebo samakhadi.
Njengoba sekubalwa imidlalo kuphele isizini ka-2020/2021, kulindeleke ukuthi uKewuti abuyele eKapa kwiCity.UMcCarthy, owanika uKewuti ithuba lokudlala kwiPremiership esekwiCity, uthe uyafisa ukumgcina eThekwini kodwa ngeke akhokhe izindodla zemali.
"UZuki ungumuntu engimhlonipha kakhulu.
Ngiyalibona ikhono lakhe njengomdlali, akufani nalapho esuka khona.
Ngiyalazi izinga lakhe, ngiyakwazi angasinika khona eqenjini.
Ngingathanda ukumgcina kodwa konke kuncike eqenjini esimboleke kulona.
Kodwa uma befuna imali eshisiwe ngoba nakhu edlalela mina futhi enza kahle ngaphansi kwami ngaphezu kwaseqenjini lakhe, bese sifunwa imfumba yemali, kuzoshintsha konke lokho.
Ungumdlali owengeze okukhulu kuMaZulu futhi ungene khaxa kusuka ngosuku lokuqala efikile.
Ngakho ngiyafisa ukumgcina kodwa konke kuzoncika emalini esizobizwa yona," kusho uMcCarthy.AmaZulu asendaweni yesithathu kwi-log ngamaphuzu angu-41 emuva kwemidlalo engu-23.
Abambene nomakhelwane iLamontville Golden Arrows esendaweni yesibili kwi-log yePremiership eholwa yiSundowns ngamaphuzu angu-47 emidlalweni engu-21.UMcCarthy ukuchithile ukuthi bajaha iSundowns.
"ISundowns isendaweni engcono, iphambili ngamaphuzu ayisithupha, nemidlalo emibili esandleni.
Uma iwina yomibili le midlalo, kuyashuba.
Asiqalanga ngesikhathi esisodwa sonke.
Ngiwuqale kamuva umjaho, manje ngizama ukuwuqedela.
Ngizilungiselela isizini ezayo lapho engizoqala khona nabanye.
Yilapho engizofuna khona abantu bangibuze ukuthi ngisembangweni weligi yini ngoba sonke sizoba siqale ekuqaleni.
Sizoyifaka ingcindezi iSundowns, sibone ukuthi kugcinaphi.
Uma iqhubeka nokwenza kahle sizoyibongela ngokuwina isicoco.
Uma kungakafiki kulokhu, akukapheli," kusho uMcCarthy.
Kusasa AmaZulu azokwamukela iTS Galaxy eJonsson Kings Park Stadium ngo-5 ntambama koweligi.
UMngqithi ubonga abadlali ngokunqoba ekuhambeni
UMQEQESHI weMamelodi Sundowns, uManqoba Mngqithi, uncome abadlali bakhe ngokuyibamba ishisa, bephula irekhodi leminyaka leTP Mazembe yaseDemocratic Republic of Congo (DRC) lokungehlulwa ekhaya emidlalweni yeCaf.ISundowns inqobe ngo-2-1 ngamagoli ashaywe uPeter Shalulile noLyle Lakay.
EleMazembe obekungelokulinganisa livalelwe phakathi uTresor Mputu.Ihlezi ngokunethezeka esicongweni sikaGroup B weCaf Champions League ngamaphuzu ayisishiyagalolunye emuva kwemidlalo emithathu.
Womathathu amaqembu enawo kuleli qoqo okuyiMazembe, AL Hilal yaseSudan neCR Belouizdad yase-Algeria anamaphuzu amabili ngalinye.Lokhu kubeka iSundowns ethubeni elihle lokudlulela kuma-quarterfinal.
Ngaphezu kwalokho, inethuba lokugwema amaqembu anzima azoqeda esicongweni emaqoqweni amathathu.
Amaqembu amabili azoqeda phezulu eqoqweni ngalinye azodlulela phambili.
Azoqeda ehlezi eqhulwini, azoqhathwa nazoqeda endaweni yesibili eqoqweni ngalinye.IMazembe ibikade isidlale imidlalo engu-73 ingahlulwa ekhaya kwiCaf (Champions League neConfederation Cup).
Isibhaxu yasigcina ngo-2019 iguqiswa yiHilal kowandulela owamanqamu weChampions League.UMngqithi, oqale wabonga iCovid-19 ngokudlala bengekho abalandeli beMazembe, uthe bathole lomphumela ungenxa yokuthi kade bewulungiselele kahle umdlalo.
"Kuhlala kuhlukile uma abalandeli begcwele enkundleni.
Kodwa angifuni ukudla amandla abadlali.
Siwulungiselele lo mdlalo.
Besazi ukuthi sidlala neqembu elinzima.
Kodwa ukuzethemba kwethu kuphezulu.
Ngicabanga ukuthi sesidlale imidlalo engu-23 singahlulwa kule sizini okuyinto enhle kakhulu eqenjini nasendleleni esilungiselela ngayo.
Enkundleni kade zikhona izimo ezinzima abadlali ababhekane nazo.
Nami ngifuna ukwazi ukuthi igoli esilishaye esiwombeni sokuqala bekungelona yini?
Angisazi isizathu esenze lingabalwa.
Emqondweni wami sishaye amagoli amathathu namuhla," kusho uMngqithi.ISundowns iwine ingasaphelele kulandela ukuthola ikhadi elibomvu likaRicardo Nascimento ngomzuzu ka-74.
"Ngenhlanhla kule sizini sesike sabhekana nesimo esinje lapho besikade silandela khona ngo-1-0 koweligi ekuhambeni, sidlala ngabadlali abangu-10 kodwa sagcina siwine ngo 2-1.
Lokhu kungenxa yokuthi siyazilungiselela izimo ezinjena ngoba siyazi ukuthi ebholeni, ikakhulukazi kwiChampions League, ungathola ikhadi elibomvu ngento encane," kusho uMngqithi.Komunye umdlalo weChampions League, iKaizer Chiefs ihlule iPetro de Luanda yase-Angola ngo-2-0 kowamaqoqo kaGroup C eFNB Stadium.
Amakhosi ayalingana ngamaphuzu amane neHoroya AC yaseGuinea esendaweni yesibili.
Esicongweni kuhlezi iWydad Casablanca yaseMorocco esiwahlule womathathu amaqembu enawo eqoqweni.
U-Elgar ufuna bayiphinde ngesibhaxu iWest Indies
XOLILE MPISANEUKAPUTENI wamaProteas, uDean Elgar, akafuni bagculiswe ukunqoba umdlalo owodwa njengoba bedlala uchungechunge lwama-test neWest Indies.AmaProteas awine i-test yokuqala nge-innings nama-runs awu-63 kodwa u-Elgar uthe ufuna ezakhe zibhukule futhi emdlalweni wesibili.Uzoqala kusasa ntambama ngo-4 eDarren Sammy Cricket Ground e-Saint Lucia.Kubashwibi, u-Anrich Nortje wathatha amawikhethi ayisikhombisa kwi-test yokuqala, uKagiso Rabada wathatha ayisithupha, uLungi Ngidi ayisihlanu.
Kwababhethayo kwagqama kakhulu uQuinton de Kock ngama-runs awu-141.U-Elgar uthe nalabo abanqaka baphinde baqoqe amabhola enkundleni abawenzanga amaphutha kodwa akusho ukuthi sekumele bakhululeke ngoba iWest Indies izobuya isivutha ingabaselwe.
"Sonke sidlale ngokuzimisela emdlalweni wokuqala, ikakhulukazi uQuinton.
Senze konke ngendlela efanele futhi besingenazwelo.
Ngingasho kugcwale umlomo ukuthi sibuyise isitayela amaProteas ayedume ngaso ngaphambilini," kusho u-Elgar.
"Yisona lesi sitayela ebengilokhu ngikhumbuza abadlali ngaso.
Siyazi ukuthi sinawo la mandla ngaphakathi kithina.
Ngizohlezi ngigcizelela ukuthi la makhono siwaveze njalo enkundleni.
"Njengoba amaProteas ezongena kule test yokugcina ehamba phambili ngo-1-0, adinga ukudlala ngokulingana noma ayinqobe eyesibili ukuze adle umhlanganiso kuma-test.U-Elgar uthe okusemqondweni wakhe ukuthi bawuwine umdlalo, banqobe ngo-2-0.
"Kungaba yiphutha elikhulu uma singakhetha ukuzithela ngabandayo ngoba sesinqobe umdlalo owodwa.
Ngifuna siyishaye ngo-2-0 iWest Indies.
Angiboni ukuthi sesingazitshela ukuthi sesiphumelele.
"Njengokaputeni ngizimisele ukuthi ngiligqugquzele iqembu.
Umdlali ngamunye enze okungaphezulu kwesikwenze emdlalweni wokuqala.
Ukunqoba umdlalo owodwa akusho lutho.
Sizele ukuzowina imidlalo yomibili nokunqoba uchungechunge la.
Ngizowuphindaphinda lo mlayezo kubadlali," kusho      u-Elgar.
U-Grobler ujabhiswe ukungashayi amagoli awu-20
SITHEMBISO MKHIZEUMSHAYIMAGOLI ovelele kwiDStv Premiership, uBradley Grobler, weSuperSport United, ujabhiswe ukungafezeki kwephupho lakhe lokusonga isizini ka-2020/21 evalele enethini amagoli awu-20.Emcimbini wePremier Soccer League (PSL) obungeSonto wokuklomelisa abenze kahle kwisizini ka-2020/21 yeDStv Premiership, lo mgadli uklonyeliswe ngendondo yeLesley Manyathela Golden Boot, ngokuvalela enethini awu-16.Ngesizini ka-2019/20, uGabadinho Mhango waseMalawi, odlalela i-Orlando Pirates wacazelana lo mklomelo noPeter Shalulile waseNamibia ngokushaya amagoli ayilesi sibalo.
UShalulile wayesadlala kwiHighlands Park.UGrobler ohlale esembangweni walo mklomelo, ubeqeda ukucanasa kwabangaphandle.Ngesizini ka-2018/19 wawunqotshwe uMwape Musonda waseZambia, eshaya ayisibalo esifanayo, edlalela iBlack Leopards.
"Ngizizwa ngehlikelwe umthwalo, sekuphele inqwaba yamasizini ngifisa ukunqoba le ndondo.
Empeleni ufiswa yiwo wonke umgadli.
Noma ngijabule kodwa ngijabhile kancane ngokungafezeki kwephupho lami lokushaya amagoli awu-20.
Akwenzekanga lokhu ngenxa yezizathu ezithile.
Ngibulawe nawukugeja  inqwaba yamathuba abengangifikisa esibalweni  ebengisibhekile.
Kuzomele lokhu ngikulungise.
Nokho kuyajabulisa ukuthi siyawakha amathuba.
"Nakuba ngingafikanga ku-20, kodwa ukunqoba lo mklomelo kuyangigqugquzela ekutheni ngesizini ezayo ngizowuqeda lo mkhokha wokungafiki emagolini awu-20.
Ngesizini ezayo ngizolwa ngakho konke, ngithandazela ukuba nesizini enhle.
"Ukushaywa kwamagoli awu-20, kwagcina ukwenzeka ngeka-2011/12, enamathiselwa enethini uSiyabonga "Bhele" Nomvethe esadlala kwiMoroka Swallows.Sekuphele inqwaba yamasizini, abagadlali bamaqembu akuleli behluleka ukuphula irekhodi lamagoli awu-25, elenziwa uCollins Mbesuma waseZambia, ngo-2004/05, edlala kwiKaizer Chiefs.UMbesuma lo mklomelo waphinde wawunqoba ngo-2015/16, ekuMpumalanga Black Aces, enamathisela enethini awu-14.UGrobler ozalwa uLes Grobler owadlala kwiMoroka Swallows, uthe isizini ka-2020/21 kayibaphathanga kahle kwi-United.
"Maphakathi nesizini sike salala endaweni yesibili.
Sishaywe ukulimala namakhadi.
Nakuba singawatholanga amaphuzu ebesiwabhekile kodwa kungijabulisile ukusonga iligi sidlala ibhola elihle.
Ngifisa siqhubeke nalo mgqigqo nangesizini ezayo,“ kusho uGrobler.Amatsatsantsa a Pitori asonge isizini elele kweyesihlanu kwiDStv Premiership ngamaphuzu awu-45.
OwoSuthu ulobizela indawo yesibili kwiligi
UMDLALI osephenduke enye yezinsika kuMaZulu FC, uMakhehleni Makhaula, ugcizelela ubumqoka bokuthola amaphuzu aphelele uma sebebhekene neStellenbosch FC koweDStv Premiership namuhla eDanie Craven Stadium ngo-5 ntambama.
AmaZulu azongena enkundleni eshayela phezulu njengoba eseqhube imidlalo emihlanu engahlulwa.
Anyukele endaweni yesithathu kwi-log ngamaphuzu awu-37.
Endaweni yesibili kuhleli omkhaya iLamontville Golden Arrows ngamaphuzu alinganayo, kuthi esicongweni kuqhwakele iMamelodi Sundowns ngamaphuzu awu-43.
"Umdlalo wethu neStellenbosch ubaluleke kakhulu, sidinga amaphuzu aphelele angasibeka endaweni yesibili.
Kubalulekile ukuthi sinciphise amaphuzu iSundowns esishiya ngawo.
Siyakuqonda ukuthi ukudlalela ekuhambeni neStellenbosch kuzoba nzima.
Emdlalweni odlule saya eVhenda, sakwazi ukubuya namaphuzu amathathu.
NakwiStellenbosch sinalo ithuba lokukuphinda lokhu.
"Okujabulisile ekhempini yethu maphakathi nesonto, wumuzwa wentshisekelo yokunqoba.
Amalungiselelo ahamba kahle, sazi konke ngezitha zethu, ngisho nobuthaka bazo," kuchaza uMakhaula.Emlenzeni wokuqala uSuthu lwanqoba ngo-2-1.Lo mdlali  oyibamba esiswini ukhuluma ngendawo yesibili, yingoba i-Arrows izoze idlale ngeSonto neBloemfontein Celtic, eSugar Ray Xulu ngo-3 ntambama.UMakhaula ofike ekuqaleni kwesizini ka-2020/21, ephuma kwiHighlands Park, ungelinye lamasosha amqoka kuMaZulu aqeqeshwa uBenni McCarthy.
Usegijime imidlalo ewu-18 yeligi kwengu-21 esidlaliwe.Ngakolunye uhlangothi, neStellies esiqeqeshwa uSteve Barker siyawadinga amaphuzu agcwele.
Sesihluleke emidlalweni emithathu kulandelana ukuqoqa amaphuzu aphelele.NgoLwesibili siyeke ithuba lokuwina siyeka iKaizer Chiefs ibuye kabili emdlalweni wagcina uphele ngo 2-2.
Silele kweyeshumi ngamaphuzu awu-23, emidlalweni ewu-21.Imidlalo yeDStv PremiershipNamuhla - Ngo-5pm: Stellenbosch v AmaZulu (Danie Craven).Kusasa - Ngo-3pm: Cape Town City v SuperSport United (Cape Town Stadium); TS Galaxy v Tshakhuma (Emirates Airline Park).NgeSonto - Ngo-3pm: Lamontville Golden Arrows v Bloemfontein Celtic (Sugar Ray Xulu Stadium).Ngo-5pm: Swallows v Black Leopards (Dobsonville Stadium).
Imidlalo yeGladAfrica Championship:Namuhla - Ngo-3pm: Jomo Cosmos v Cape Town All Stars (Tsakane Stadium).Kusasa - Ngo-3pm: Pondo Chiefs v University of Pretoria (King Zwelithini); JDR Stars v Pretoria Callies (Giant Stadium); Free State Stars v Royal AM (Goble Park); Richards Bay FC v Polokwane City (Bay Sports Stadium); Cape United v TS Sporting (Parow Park); Steenberg United v Uthongathi  (Idas Valley).NgeSonto  - Ngo-3pm: Sekhukhune United v Cape Town Spurs (Makhulong Stadium).
UDlamini uzoqopha umlando eshova kwiTour de France
XOLILE MPISANEUZOQOPHA umlando umshovi wamabhayisikili wakuleli, uNicholas Dlamini, njengoba ezoba yingxenye yomjaho wamabhayisikili omkhulu kunayo yonke emhlabeni, iTour de France.Lo mqhudelwano waqala ngo-1903, uba minyaka yonke, ngaphandle kweminyaka owaphazanyiswa khona yizimpi zomhlaba.Owalo nyaka uzoqala ngoMgqibelo edolobheni laseBrest uphelele eParis ngoJulayi 18.UDlamini (25) ufakwe eqenjini, iTeam Qhubeka ASSOS, kanti uzobe engowokuqala womdabu wakuleli ukuthi angenele lo mjaho.Wakhulela emijondolo yaseCapricorn Park, eduze kwaseCape Town, waqala umdlalo wokushova amabhayisikili eneminyaka engu-12.Ikhono lakhe lamfaka kwiWorld Cycling Centre Africa esePotchefstroom, wagcina eseyingxenye yeTeam Qhubeka, ezinze eLucca, eItaly.Uqale ukushova okukhokhelwayo ngo-2018 kanti useke wangenela omunye umjaho omkhulu, iVuelta a Espana, kabili, ngo-2019 nango-2020.NgoDisemba 2019 uke waba sezindabeni ngesikhathi kusabalala i-video eyayimveza ehilizisana nonogada bakwiTable Mountain ababemsola ngokungabi nayo imvume yokungena ashove ibhayisikili epaki lakhona.Leso sigameko samshiya ephuke ingalo waze wadinga ukuhlinzwa.Ngaphandle kokungenela iTour de France, uDlamini uzophinde amele iNingizimu Afrika kuma-Olympics azoba seTokyo ngoJulayi.“Kufezeke iphupho ngokuthi ngifakwe eqenjini elizongenela iTour de France.
Ukushova kulo mjaho yiphupho engaqala ukuba nalo ngisemncane, angikakholwa kahle ukuthi selizofezeka,” kusho uDlamini“Lokhu kuyahambisana nenkolelo yeqembu yokulandela imfundiso yobuntu nendlela esingaguqula ngayo impilo yabantu.
Kuyamangalisa ukuthi ngiziphumela elokishini elincane kodwa manje sengibheke kwiTour de France.“Uma ngibheka emuva kusobala ukuthi bengingeke ngifinyelele lapho ngikhona ngaphandle kweTeam Qhubeka ASSOS.
Kubaluleke kakhulu konke abangenzele kona, nabakwenzele abanye abashovi base-Afrika.“Ngiyethemba ukuthi lokhu kuzonikeza bonke abantu abasha baseNingizimu Afrika ithemba futhi kubagqugquzele ukuthi bafeze amaphupho abo.“Ngifuna uma bengibona ngishova ibhayisikili lami nabo bafise ukulandela ezinyathelweni zami, bashove awabo futhi baphuphe okukhulu kunalokhu.”I-Team Qhubeka isibize uCarlos Barbero waseSpain ukuthi azovala isikhala sikaFabio Aru, okhethe ukuhoxa ngoba ezwa umzimba wakhe ungawulungele lo mjaho onzima.Uhlu lwabashovi beTeam Qhubeka ASSOS:Nicholas Dlamini (South Africa), Simon Clarke (Australia), Michael Gogl (Austria), Victor Campenaerts (Belgium), Max Walscheid (Germany), Sean Bennett (USA), Sergio Henao (Colombia), Carlos Barbero (Spain)
I-United iyithathisa okweyamanqamu imidlalo esele kwiDStv Premiership
IMARITZBURG United iyithatha njengeyamanqamu yonke imidlalo engu-15 ezoyicacisela ngekusasa layo kwiDStv Premiership.ITeam of Choice iyibambe emsileni kwi-log ngamaphuzu ayisishiyagalolunye emuva kwemidlalo engu-15.
Iwine imidlalo emibili kuphela emzuliswaneni wokuqala wesizini ka-2020/2021.
Namuhla ngo-5 ntambama, i-United izoqala umzuliswano wesibili uma seyamukela iBlack Leopards emdlalweni wePremiership eHarry Gwala Stadium, eMgungundlovu.
La maqembu abelethene emsileni we-log kwazise iLeopards isendaweni ka-15.Umdlali wasesiswini weTeam of Choice, uTravis Graham, uthe umqondo asebenawo manje owokusebenzela ukuwina yonke imidlalo engu-15 ebasalele.
"Sinemidlalo yamanqamu engu-15 phambi kwethu.
Sidinga ukuyiwina yonke.
Yilowo umqondo esinawo eqenjini.
Iqembu lisalokhu lisebenza kanzima.
Wonke umuntu eqenjini uyakuqonda ukuthi sizodinga ukuzimisela okuphelele kithina sonke ukuze siphume kule nkinga.
Nginethemba lokuthi sizoziklomelisa ngokuwina," kusho uGraham owayengukaputeni we-Ajax Cape Town kumasizini edlule.IMaritburg inethuba lokulala isixebukile emsileni we-log.
Kudingeka yehlule iLeopards ngamagoli amathathu.
Nokho akubukeki kuzoba wumsebenzi olula kwazise iLidoda Duvha ibukeka isinomgqigqo kulandela ukuwina imidlalo emibili ilandelana.
Yethuse abaningi ibuya namaphuzu agcwele kwiLamontville Golden Arrows eThekwini ngesonto eledlule.
Ngempelasonto edlule ikhiphe AmaZulu kwiNedbank Cup.Ukusinda nokudliwa yizembe kweTeam of Choice kuncike ekushintsheni kwezinto kule midlalo engu-15 eyisalele.
"Kufanele singaxhamazeli.
Siyakuqonda ukuthi akuyona into enhle ukulengela ezembeni kodwa akufanele singenwe ngamanzi emadolweni.
Kufanele sigxilise imiqondo yethu emsebenzini ophambi kwethu, silwele amaphuzu amathathu," kusho uGraham.
IGalaxy inciphise amathuba ePirates okungena kweyeCaf
SITHEMBISO MKHIZETS Galaxy (1) 1Orlando Pirates (0) 0I-ORLANDO Pirates izinciphisele amathuba okubuyela e-Afrika ivumela ukushaywa yiTS Galaxy ngo-1-0 emdlalweni weDStv Premiership izolo, eMbombela Stadium.I-The Rockets idlule ngegoli likaMasilake Phohlongo alingqofele enethini ngekhanda ngomzuzu wesithathu esiwombeni sokuqala.EZimnyama zizoqhubeka nokuhlala kweyesine ngamaphuzu-46 emidlalweni ewu-28.Ukube zinqobile, bezizogudluza iLamontville Golden Arrows endaweni yesithathu ngamaphuzu awu-49.Lokhu bekuzoqinisa amathuba okubuyela kwiCaf Confederation Cup.Zisanda kukhishwa kabuhlungu kulo mqhudelwano, zishaywa yiRaja Casablanca yaseMorocco ngo-5-1 kwi-quarterfinal.Esiwombeni sokuqala iGalaxy isizwe ukushaya igoli zibekwa, izitobha zeZimnyama zingalindele lutho.Ngesikhathi abePirates besamangazwe yileli goli,          u-Abel Mabaso uphume ngekhadi elibomvu ngemuva kokudlalisa kabi uLindokuhle Mbatha singekho isidingo.Ngemuva kwalokhu kuqhamuke uMxolisi Macuphu, ongumgadli weThe Rockets, obethi ulinamathisela enethini laphuma eceleni kwepali.Kubukeka kubanengile abadlali beBhakhaniya ukuphuma kukazakwabo ngelibomvu.
Bavele baba nolaka, kugqame kakhulu uGabadinho Mhango.
Ulaka lwakhe ubebuye alukhiphele ezintini zezitha, nokho izitoba ezinjengo-Ebrahim Seedat zingazibekile phansi.Amaphaphu ePirates athe ukwehla, uSiphiwe Mahlangu weGalaxy naye ekhishwa ngekhadi elibomvu.Kwesesibili, iGalaxy kumele ibonge unozinti wayo, uMarlon Heugh ovimbe amabhola anzima.
Ngeke lusale ngaphandle nodonga lwakhe obeluphebeza abadlali beZimnyama abebengqongqoze njalo.
I-Galaxy bese ihleli emuva, idle ngamabhola okuzuma.I-Pirates iye kowayizolo ihambela phezulu kulandela ukuthi kodlule ishaye AmaZulu ngesonto eledlule.
NgoLwesithathu izovakashela iBaroka ePeter Mokaba  emdlalweni okumele iwunqobe uma izimisele ngokusondela ekudlaleni eyeCaf.Izosonga iligi neTshakhuma ngoMgqibelo, e-Orlando Stadium.Ngokunqoba kowayizolo, iGalaxy igudluze iBaroka kweyesishiyagalombili.
Inqoba lapha nje, bese ishaywe emidlalweni emithathu kulandelana.Umkhankaso wayo wukulwela ukuhlala kwiTop 8, uzoqhubeka ngoLwesithathu uma seyibhekene neStellenbosch eKapa.
Izovala neKaizer Chiefs ekhaya, eMbombela.
Kushanele uShalulile kumaPSL Awards
KUSHANELE umgadli weMamelodi Sundowns uPeter Shalulile emcimbini wePremier Soccer League (PSL) wokuklomelisa abenze kahle kwisizini yeDStv Premiership neGladAfrica Championship ka-2020/2021 ngokwahlukana.UShalulile ugoduke nemiklomelo yePSL Footballer of the Season neDStv Premiership Player’s Player of the Season kulo mcimbi obuseRandburg, eGoli, izolo ebusuku.Lo mgadli waseNamibia uhlomula nje ushiya ngemuva uzakwabo kwi’Downs, uThemba Zwane noThabiso Kutumela weMaritzburg United kuyona yomibili imiklomelo.
Ngokunqoba uqophe umlando ngokuba wumdlali wokuqala waseNamibia ukudla le miklomelo.Umklomelo wePSL Footballer of the Season uvotelwa ngokukhethekile ngabaqeqeshi bamaqembu adlala esigabeni esikhulu bese kuthi iDStv Premiership Player’s Player of the Season ivotelwa ngabadlali uqobo.
Umuntu akavumelekile ukuvotela aseqenjini elilodwa naye.Umqeqeshi waMaZulu FC, uBenni McCarthy nguyena oqokwe waba iDStv Premiership Coach of the Season kulandela ukushayela kwakhe umkhumbi woSuthu wawubeka endaweni yesibili kwi-log yeDStv Premiership, okuyindawo ephezulu kunazo zonke leli qembu laseKZN eseke laqeda likuyona.U-Evidence Makgopa weBaroka FC ugoduke nomklomelo weDStv Premiership Most Promising Player of the Season kwathi uNjabulo Ngcobo weSwallows FC wathola oweDStv Premiership Defender of  the Season.
UZwane, ngesizini edlule, owathatha imiklomelo etholwe uShalulile, ugoduke noweDStv Premiership Midfielder of the Season.Igoli likaTebogo Mokoena weSuperSport United alivalele enethini bebhekene neStellenbosch FC, kube ilona elivotelwa njengeDStv Premiership Goal of the Season.
UDenis Onyango wamaBrazilians angompetha beligi, uqokwe njengonozinti ovelele.KwiMTN 8 i-Last Man Standing ihambe noDeon Hotto we-Orlando Pirates.Unozinti weTshakhuma Tsha Madzivhandila (TTM) uWashington Arubi uyena odle umhlanganiso kwiNedbank Cup Player of the Tournament, uKhanyisa Mayo weRichards Bay wadla oweNedbank Cup Most Promising Player of the Tournament.
Khonamanjalo iPSL ithe imiklomelo yonompempe neminye yeGladAfrica izobuye yenziwe.Isiyonke imiklomelo ihambe kanje;PSL Footballer of the Season:Peter Shalulile (Mamelodi Sundowns).DStv Premiership Player’s Player of the Season:Peter Shalulile (Mamelodi Sundowns).DStv Premiership Coach of the Season:Benni McCarthy (AmaZulu FC).DStv Premiership Young Player of the Season (U/21):Evidence Makgopa (Baroka FC).DStv Premiership Goalkeeper of the Season:Denis Onyango (Mamelodi Sundowns).DStv Premiership Defender of the Season:Njabulo Ngcobo (Swallows FC).DStv Premiership Midfielder of the Season:Themba Zwane (Mamelodi Sundowns).DStv Premiership Goal of the Season:Tebogo Mokoena (SuperSport United).DStv Premiership Top Goalscorer:Bradley Grobler (16 amagoli).MTN Last Man Standing:Deon Hotto (Orlando Pirates)Nedbank Bank Cup Most Promising Player:Khanyisa Mayo (Richards Bay).Nedbank Cup Player of the Tournament:Washington Arubi (Tshakhuma Tsha Madzivhandila).DStv Diski Challenge Re-Wired:Player of the Tournament (Siyanda Nyanga, Mamelodi Sundowns).DStv Diski Challenge Re-wired:Top Goalscorer: Tahir Goedeman, Cape Town City (6), Kamohelo Hola, Kaizer Chiefs (6), Asanda Buthelezi, Maritzburg United (6) noBoitomelo Radiopane, Orlando Pirates (6).
Umqeqeshi ufuna iChippa ishintshe ukwenza
UKUBALWA kweChippa United emaqenjini asengcupheni yezembe njengoba kwenzekile kwisizini yeDStv Premiership esanda kusongwa, kufanele kube into ebigcina ukwenzeka, ngokubona komqeqeshi uLehlohonolo Seema.USeema ukusho lokhu ngemuva kokuthola iphuzu ngoMgqibelo kowokuhlunga abebewugijima neRichards Bay FC eMhlathuze Sports Complex.Leli phuzu libeka iChippa ebuhleni beDStv Premiership ngesizini ezayo kwazise (iRoyal AM) ayiyingeni eyokuba yingxenye yale midlalo kanti iRichards Bay ngeke isaphumelela ukufica iChippa ngamaphuzu.
Uma izinto zihamba njengoba kulindelekile, kungathathwa ngokuthi iChippa isinamaphuzu ayisikhombisa.
Ithole amathathu ihlula iBay emdlalweni wokuqala.
Kowesibili obekumele iwudlale neRoyal AM kulindeleke ukuthi iPremier Soccer League (PSL) ibanikeze amanye agcwele njengesijeziso seqembu laseThekwini elingazange lifike emdlalweni.
Bese kuba yiphuzu elitholwe iChilli Boys ngoMgqibelo.
I-Bay yona inamaphuzu amane.Uma kunjalo kuzosho ukuthi iChippa isiyigcinile indawo yayo esigabeni esikhulu kodwa konke kulele ekutheni amacala okubambene kuwona i-PSL neRoyal AM azoyela ngakuphi.USeema ubuye kwiChippa sekuzophela isizini edlule, sekucaca futhi ukuthi maningi amathuba okuthi idlale kweyokuhlunga.Sekufana nesiko kwiChippa ukuthi ibalwe nabalwela ukubalekela ukugencwa yizembe minyaka yonke okuyinto uSeema athi, iChilli Boys kumele iyisukumele.“Kunzima ukujabula ngoba asazi kuzogcina kwenzekeni kodwa okusemqoka ukuthi obekubhekene nathi sesikwenzile sakuqeda.“Okuphoxayo ukuthi iqembuu elifana neChippa elinosihlalo ozinekele njengoSiviwe (Mpengesi) lihlale njalo lisenkingeni efanayo.“Ngikholwa ukuthi sinakho konke esikudingayo ukuthi sigweme isimo esihlale sizithola sibhekene naso masizini onke.
Sinosihlalo ohlale ehleli nathi ngaso sonke isikhathi, ngakho ngiyakholwa ukuthi ikhona indlela esizokwenza ngayo ukugwema lesi simo kusukela manje,” kusho uSeema.
Akawuvali umlomo ngendlela abadlali bakhe abebegxile ngayo emsebenzini obubahlalele yize bekungaziwa ukuthi kuzogcina kwenzekeni ngemidlalo yokuhlunga.“Ngabe ngenza iphutha uma kungakhona engithi ngisola ngakho abadlali ngoba bakhombise ukukhula okuyisimanga ngesikhathi esinzima.“Ngiyohlale njalo ngibahlonipha futhi ngibakhonzile laba badlali enhliziyweni yami, ngabakwenzele leli qembu ligcina indawo yalo la kunoju khona,” kusho uSeema.IChippa kumele idlale owokugcina wokuhlunga ne-Royal AM eNelson Mandela Bay ngoLwesithathu.
USeema uthe ngoba akwaziwa okuzokwenzeka, bazobuyela ekhaya bayowuhlelela lo mdlalo.
AmaProteas angase ayizwe ngendaba iWorld Cup
SINGASE sishaye sizwele kumaProteas isinyathelo sikaNgqongqoshe wezeMidlalo, uNathi Mthethwa, ngoLwesihlanu wavukela iCricket South Africa (CSA) esiswini njengotshwala ngokusebenzisa isigatshana somthetho obizwa ngeSection 13 emqulwini wokuphathwa kwezemidlalo, iNational Sport and Recreation Act.Lesi sigatshana sika-13 sisho ukuthi iCSA iyophucwa amandla okwengamela ikhilikithi ezweni, kusuka ezinhlakeni zezinkulisa kuze kuyofika emaqenjini esizwe.Ngaleyo ndlela amaqembu esizwe ayaphuma emidlalweni yamazwe, kulokhu i-International Cricket Council (ICC) kusho ukuthi amaProteas asengozini yokuyizwa ngendaba iT20 World Cup, okuwumqhudelwano olandelayo.Okuveleli ngoLwesihlanu wukuthi isinqumo sikaMthethwa sifuphoqelelwe wukungavoti ngokuvumelana komengameli bezifunda abayisishiyagalombili beCSA.Bebevotela ukuvumelana ngomthetho omusha, obuzokwenza abaqondisi beCSA bazimele kanjalo nosihlalo wenhlangano.Abahlanu kwabayisishiyagalombili bavote ngokuphikisana bangavumelana, kwathi abathathu bangavota nhlobo.I-ICC T20 World Mens World Cup amaProteas abezodlala kuyo ise-India ngo-Okthoba noNovemba.IT20 World Cup ka-2020 yona egcine ihlehle ngenxa yokubheduka kweCovid19, yona kuthiwa izobuyiselwa khona e-Australia ngonyaka ozayo.“Senginqume ukusebenzisa amandla ami ngaphansi kwe-Act (yezokuphathwa kwezemidlalo).
Ngenza ngokulandela uSection 13, (5)(1)-(iii) wokungoqa nesabelo kwiCSA nokungayizisi (njengenye yezinhlangano eyengamele ezemidlalo kuleli)...,” kusho isitatimende sikaMthethwa.Lokhu kusho ukuthi ikhilikithi izoma ukudlalwa eNingizimu Afrika uma lokhu okuvela kuMthethwa sekushicilelwe kwiGovernment Gazette, okusho ukuba semthethweni.I-CSA kuze kube yimannje akukho okutheni esakushilo ngaphandle kokukhipha isitatimende, ivuma ukuthi ikubonile okushiwo ngungqongqoshe.Ukuchithwa nguhulumeni kweCSA kuzoyishovela nakakhulu obishini ngoba izoqhubeka ilahlwe ngabaxhasi kwazise isivele inuka iqaqa ngenxa yezinkinga zangaphakathi ebuholini benhlangano.Lezo zinkinga zihambisane nokumiswa isikhathi esingangonyaka kwesikhulu esiphezulu, uThabang Moroe owagcina ezibuyela ehhovisi ngodli.Kube nemibuzo nangekusasa likaChris Nenzani njengomengameli wenhlangano, naye ogcine esulile.Abaxhasi beminyaka bamaProteas, iStandard Bank vele kade bayilaxaza inhlangano neqembu lesizwe.
UHunt ucacisa ngekusasa likaBilliat eNaturena
SITHEMBISO MKHIZEUMQEQESHI weKaizer Chiefs, uGavin Hunt, usephumele obala ngekusasa likaKhama Billiat ozophelelwa inkontileka naleli qembu laseNaturena maduze.
Kuningi ukuqagela ngekusasa lalo mgadli waseZimbabwe osehlale amasizini amathathu kwiChiefs eyamlanda ngedumela kwiMamelodi Sundowns.
Ngokombandela wenkontileka ephakathi kukaBilliat neChiefs, iqembu livumelekile ukwelula ngenye isizini.
Okunye osekubikwe kaningi emithonjeni yabezindaba ukuthi uBilliat ungomunye wabadlali abanesipiliyoni abazodilizwa kwiChiefs ngoba besolwa ngokubhacaza, nokuyinto eholele ekutheni izinto zibhimbe kakhulu kunakuqala kule sizini.Kuvela ukuthi ufunwa uthuli ngamaqembu ase-Egypt, i-Al Ahly neZamalek.
Ephawula ngoBilliat ngemuva kokuthi iChiefs ibuyise isithunzi ngokuqumba phansi omkhaya baseSoweto, i-Orlando Pirates, ngo-1-0 koweDStv Premiership obuseFNB Stadium ngeSonto uHunt, uthe: "UBilliat usezinhlelweni ezinkulu zeqembu.
Iyangixaka le mibiko ethi akekho ezinhlelweni zeqembu.
Ngiyazibuza ukuthi ngempela abezindaba bakuthathaphi lokhu abakubikayo?
Okumqoka njengamanje ukuthi abuye ngamandla njengoba ephuma ekulimaleni.
Njengamanje useqalile ukugijima kancane.
Ngihlalele emthandazweni wokuthi cishe emasontweni amabili azayo alulame ngokuphelele bese simnika noma imizuzu engu-20 athi ukugijima kancane.“IChiefs ihleli endaweni yesishiyagalolunye kwi-log ngamaphuzu awu-23.UHunt, obekubonakala ukuthi kumjabulisile ukunqoba iPirates ebesimphendule ithofi, ubuye wancoma indlela uBernard Parker adlale ngayo enkabeni yesisu.
Naye uParker ikusasa lakhe aliqondakali eNaturena.
UHunt ubeqala ukwehlula iBucs.
Yamshaya kabili emdlalweni owawundulela owamanqamu eMTN 8.
Sekuhlanganiswe yomibili imilenze eZimnyama zanqoba ngo-5-0.
Emlenzeni wokuqala weDStv Premiership ziphinde zanqoba ngo-2-1.
Le miphumela yenze abanye babalandeli baMakhosi baqala bangabaza ubuholi bukaHunt.
Lo mqeqeshi uthe bazosebenzisa ikhefu lamasonto amabili lemidlalo yeFifa ukulungisa amaphutha nokwamukela abadlali ababuya ekulimaleni.
Igoli enqobe ngalo iChiefs libe lihle, liqotshelwa enethini umthakathi wezindaba uSamir Nurkovic, wahluleka wancama ukulivimba unozinti uSiyabonga Mpontshane.
IBucs ihlulwa nje bese kuphele imidlalo eyisithupha ingayazi induku.
Ukunqoba bekuzoyibeka endaweni yesibili kwi-log yeDStv Premiership.
Njengamanje ibambe indawo yesine ngamaphuzu awu-35.Umqeqeshi wayo uJosef Zinnbauer uthe: "Besiwafuna ephelele amaphuzu kodwa izinto azihlangananga.
Ingimangazile indlela iChiefs eqome ukusizuma ekubeni ibidlala esibayeni sayo.
Mina angeke ngiliphasise lelo bhola.
Bazamile abadlali bami nokho,“ kusho uZinnbauer.
I’Downs iqinise indawo esicongweni kweyeCaf
IMAMELODI Sundowns iqinise indawo yayo esicongweni kuGroup B weCaf Champions League ngesikhathi izigwazela ibhece kwi-CR Belouizdad yase-Algeria iyinikeza isibhaxu sika-5-1 emdlalweni wesibili wamaqoqo izolo ntambama.Leli qembu lasePitoli seliqhwakele eqoqweni ngamaphuzu ayisithupha bese lilandelwa yiTP Mazembe yaseCongo enamaphuzu amabili.
Elinye iqembu eliboshelwe kuleli qoqo i-Al Hilal yaseSudan nayo iBelouizdad abanephuzu elilodwa ngalinye.Lo mphumela usho ukuthi amaBrazilians asendleleni enhle ebheke esigabeni sama-quarterfinal somkhumulajezi uma izoqhubeka ngaleli giya.
Emdlalweni wokuqala aqumba phansi i-Al Hilal ngo-2-0.Umdlalo wayizolo ugijinyelwe eDar es Salaam, eTanzania, okuyinkundla ekhethwe yiCaf ngemuva kokuthi umdlalo wahlehliswa emasontweni edlule ngenxa yokuthi i-Algeria yanqabela iSundowns imvume yokungena kuleliya lizwe ibeka isizathu “sezempilo”.Njengokujwayelekile emidlalweni ye’Downs, uThemba “Mshishi” Zwane ubeyiphela endlebeni kwizitha.ISundonws iyibone kuqala inethi ngephenathi ebekwe uZwane umdlalo usanemizuzu emihlanu uqalile.
Idaleke ngemuva kokuthi uChouaib Keddad ebambe ibhola ngesandla, wathola ikhadi elibomvu.UZwane ubuye negoli lakhe lesibili esiwombeni sesibili ezakhe zahamba phambili ngo-3-1.
UPeter Shulile osaqhubeka nokuqhulula amagoli njengoba ebenza kwiHighlands Park ngesizini edlule, nguyena oshaye elesibili.Amanye amagoli eSundowns aqotshelwe enethini uLebogang Maboe noKermit Erasmus.
Elokubika lezitha lishaywe u-Amir Sayoud ngaphambi kokuthi umdlalo ushintshe.Umdlalo olandelayo weCaf uzokuba ngoMashi 6 ekuhambeni lapho iSundowns izobe ivakashele iMazembe, eLubumbashi.Khonamanjalo; iKaizer Chiefs edlale neWydad Casablanca yaseMorocco izolo ebusuku khona kwiChampions League, ithole isibhaxu sika-4-0.Umdlalo ugijinywe e-4 August 1983 Stadium, e-Ouagadougou, Burkina Faso.
Kwakumele ube seMorocco emasontweni edlule kodwa wahlehliswa ngoba iChiefs ingavunyelwe ukungena kuleliya lizwe ngenxa yezibalo eziphezulu zeCovid-19 kuleli.
Emdlalweni wokuqala kaGroup C, iChiefs ibambane ngo-0-0 neHoroya eFNB Stadium ngesonto eledlule.
Kolandelayo kwiChampions izodlala neqembu lase-Angola iPetro de Luanda ngoMashi 6.
Owayengumdlali weChiefs usola abadlali ngokuboza kweqembu
OWAYENGUMGADLI weKaizer Chiefs, uJustice Sithole, uwubhekisa kubadlali abadala umunwe ngokubhimba kwezinto kuleli qembu.Ngempelasonto, iChiefs iqhubekile nokuphenduka ihlaya ezinkundleni zokuxhumana ngemuva kokuthelwa ngehlazo lika 4-0 yiWydad Casablanca yaseMorocco emdlalweni wesibili wamaqoqo weCAF Champions League eBurkina Faso.
Amakhosi adlale inyanga yonke kaFebhuwari ngaphandle kokuwina nowodwa umdlalo.
KwiDStv atabalasa endaweni ka-10 kwi-log yePremiership ngamaphuzu angu-19 emuva kwemidlalo engu-17.USithole owayeyibamba kwiChiefs ngesikhathi iwina indebe iMandela Cup (CAF Confederation Cup) ngo-2001, uthe abadlali abadala kwiChiefs bazithela ngabandayo.
"Kushoda ubuholi enkundleni kwiChiefs.
Uma abadlali abadala bengashintsha ukwenza, bakhombise ukuthi kufanele kusetshenzwe, ungaba khona umehluko.
Thina sisadlala, angisho ukuthi sasingcono, sasilandela abadlali abadala.
Izinto zaziqalwa yibona.
Uma kudingeka kugijinywe, sasibona ngabo.
Uma kudingeka kufakwe unyawo babekwenza kuqala," kusho uSithole.
"Manje kwiChiefs abafana abancane yibona abayekwayo ukuthi bahole iqembu ngendlela abadlala ngayo enkundleni.
Angicabangi ukuthi inkinga ikumqeqeshi (Gavin Hunt).
Ubophela abadlali abangu-11 enkundleni.
Yibona laba badlali abahluleke wukuwina isicoco seligi ngosuku lokugcina ngesizini edlule.
Yini eyenza bahluleke ukudlala manje?
Abadlali abadala kufanele bakhombise ukuzinikela enkundleni, abasebancane babone kubona.
"USithole udlale kwiChiefs esemncane eyibamba nabadlali abanamava okukhona kubona uDoctor Khumalo, Patrick Mabedi, Cyril Nzama, Brian Baloyi nabanye.Ukushaya udaka kweChiefs kule sizini sekuhlukanise phakathi abalandeli kwazise kukhona abakholwa wukuthi kufanele akhonjwe indlela uHunt.
Abanye bagxeka abadlali abanamava, okukhona kubona unozinti u-Itumeleng Khune, ngokwenzela phansi iqembu kule sizini.
Ijoka ligcina selihlala emahlombe abadlali abasebancane okukhona kubona uNkosingiphile Ngcobo noHappy Mashiane.Amakhosi azothola ithuba lokugeza igama lawo kwiChampions League uma esebhekene nePetro de Luanda yase-Angola emdlalweni ozoba ngoMgqibelo eFNB Stadium, eNasrec, ngo-6 ntambama.
IChiefs isathole iphuzu elilodwa kuGroup C elithole ngokubambana ngo-0-0 neHoroya.
"Kulo mdlalo uHunt kufanele aqoke iqembu eliqinile, akhohlwe ukungahoshelani okungenzeka ukuthi unakho nabanye abadlali.
Angadlalisi omakadebona kuphela bese ebafuna izinto ezingeke zenzeke njengokuthi abayowina ngo-5-0.
Izinto sezivele azisabavumi kwiChampions League.
Akabafake angalindeli lutho.
Kunalokho okumele akwenze uHunt, ukwakha iqembu langesizini ezayo.
"Emidlalweni weligi iChiefs izobuyela ngoMashi 10 lapho izovakashela iMaritzburg United eHarry Gwala Stadium, eMgungundlovu.Ngalesi sikhathi ingazithola seyehle kakhulu kwi-log uma amaqembu angaphansi kwayo eqoqa amaphuzu njengoba wona ezobe eyibambile kwiligi ngesikhathi isamatasa nemidlalo yeChampions League.
Imidlalo yeDStv Premiership kuleli sonto:Namuhla Ngo-5pm: AmaZulu v SuperSport United (Jonsson Kings Park); Orlando Pirates v Bloemfontein Celtic (Orlando Stadium); Maritzburg United v Black Leopards (Harry Gwala Stadium); TS Galaxy v Swallows (Mbombela Stadium).
Kusasa Ngo-3pm: Chippa United v Cape Town City (Sisa Dukashe Stadium).Ngo-5pm: Lamontville Golden Arrows v Baroka (Sugar Ray Xulu Stadium).
I-Galaxy isitabalasela ukuqeda kwiTop 8
SITHEMBISO MKHIZEISIQONGQWANE seTS Galaxy, uPogiso Sanoka, sithi ukubuswa emakhanda wumqondo wokufuna ukusonga iligi bekuTop 8 kuzokwenza bayithathe njengeyamanqamu imidlalo ebasalele.Namuhla ngo-3 ntambama, eSugar Ray Xulu Stadium, eClermont, iThe Rockets izobhekana neLamontville Golden Arrows.Womabili amaqembu aya kulo mdlalo ephuma esibhaxwini.I-Galaxy ishaywe yiMamelodi Sundowns, Abafana Be'sthende bathelwa othulini omkhaya babo, iMaritzburg United.Ngaphambi koweTeam of Choice, bebeshaywe nangaMaZulu.I-Arrows ilwela ukusonga iligi isendaweni yesithathu, iphethe ithikithi eliya kwiCaf Confederation Cup.I-Galaxy, engomakoti kwiDStv Premiership, ifuna ukusonga isemaqenjini ayisishiyagalombili aphezulu.
"Ukuhlulwa kwe-Arrows emidlalweni edlule kakusho ukwehlelwa yizinga.
Iyiqembu okuhlale kunzima ukudlala nalo.
Ukuba yinkinga kwayo kubonakala ngokufika kwalesi sikhathi sesizini isekhona emaqenjini aphezulu.
Endaweni esikuyo kwi-log, sishiyana ngamaphuzu amancane nezimbangi zethu.
Uma sifuna ukuzuza iTop 8, efunwa yiqembu, kuyasiphoqa ukuphuma kulesi siminyaminya.
Ngamanye amazwi, amaphuzu amathathu siwadinga kakhulu kune-Arrows.
"Nakuba izihlwele zingekho ezinkundleni kodwa ukudlalela ekhaya kuhlale kuletha ukuzethemba kubadlali.
Nakwi-Arrows kuzoba njalo, siyazi izoza kithina kanzima.
Kuzomele sibekezele kuze kube ukuthi siyayithola la incane ngakhona.
Emdlalweni wayo odlule yenze izinguquko ezimbalwa, yaphumuza abanye abadlali.
Silindele ukuthi babuye labo badlali, sibalindele," kubeka uSanoka osagijime imidlalweni ewu-16 kwiThe Rockets.Emlenzeni wokuqala, kayikho eyafuna ukugoba uphondo kula maqembu, abambana ngo-1-1.USanoka uthe unethemba lokuthi ozakwabo basisebenzisa kahle isikhathi abasihlalile bengadlali.Iqembu labo laligcine ngoMeyi 9 ukudlala.
"Kwesinye isikhathi uma sewujwayele ukudlala ezinsukwini ezisondelene, kuba lukhuni ukubuyela emgqigqweni uma sewuhlale kakhulu.
Nginethemba lokuthi ozokwethu leli khefu balisebenzise kahle.“Ngemuva kowe-Arrows, iGalaxy izodlala ne-Orlando Pirates eMbombela, Stellenbosch, eDanie Craven Stadium bese igcina ngeKaizer Chiefs ekhaya.Sisekuzo ezithinta iGalaxy kaTim Sukazi, igcine ihlukene noReneilwe "Yeye" Letsholonyane ogijime ewu-11 kule sizini.Lo makadebona, owazakhela udumo kwiChiefs nakwiBafana Bafana, ungomunye wabadlali abebedlala kwiHighlands Park ekupheleni kwesizini edlule uSukazi ethenge isitifiketi sayo sokuyibamba kwiDStv Premiership.
Uchazwa njengonganakiwe unozinti okwelulwe inkontileka yakhe
SITHEMBISO MKHIZEUHLULEKE wukuzibamba uJazzman Mahlakgane oyimenenja kanozinti weBloemfontein Celtic, uJackson Mabokgwane, ngemuva kokuvuselela inkontileka naleli qembu.
UMahlakgane wazise Isolezwe ukuthi lo nozinti owazakhela udumo kwi-Orlando Pirates nakwiMamelodi Sundowns,  uvuselele inkontileka neSiwelele ngeminyaka emibili.
Inombandela wokuthi yelulwe ngomunye unyaka.
UMabokgwane oke waba nasemabhukwini eBidvest Wits nakwiMpumalanga Black Aces, ufike kwiSiwelele ngesizini ka-2019/20.UMahlakgane uveze ukuthi okumjabulisa kakhulu ngalokhu kuvuselela kukaMabokgwane, wukuthi kukhona abese bengabaza ikhono lakhe.
Uthe kuyamjabulisa ukuthi iSiwelele sikubonile ukubaluleka kwakhe.
"Usuku lwangoLwesihlanu lube mnandi empilweni yami.
UMabokgwane ungomunye wonozinti kuleli abanganakiwe, ngokwami unekhono eliyisimanga.
Buka nje, kule minyaka ewu-33 yobudala kodwa uhlula onozinti abaningi abancane ngokweminyaka kunaye.
Kwakhona nje ukuthi inkontileka yakhe inombandela wokuvuselelwa ngonyaka owodwa kusho lukhulu.
Ngimfisela inhlanhla," kubeka uMahlakgane.Lo nozinti ulime indima enkulu iSiwelele sifinyelela kowamanqamu eNedbank Cup abashaywa kuwo eZimnyama ngo-2-1 ngesizini edlule.Emidlalweni ewu-20, ezikaJohn Maduka zisanqobe imidlalo emine kuphela.
Zinamaphuzu awu-20.Okufanele wukushayisa ngovalo kubalandeli bazo wukuthi sezihluleke ukunqoba emidlalweni emihlanu.Zagcina ukunqoba ekuqaleni kwenyanga edlule zishaya iSuperSport United.
Kwi-log yeDStv Premiership, zisendaweni ka-12.
UMaduka utshele leli phephandaba ukuthi akanavalo ngekusasa lakhe kuleli qembu.
"Wukugagamela ukuthi sekubheda ngaleyo ndlela eqenjini.
Uma uzobheka kahle, sidinga ukunqoba imidlalo emibili noma emithathu bese sibuyela endaweni ehloniphekile.
Nakuba ngikuqonda ukuthi bekumele sinqobe kule midlalo emibili edlule (koweMaritzburg United neBaroka) kodwa kungithobe inhliziyo ukuthola  amaphuzu amabili.
Ngithokoziswa nawukuthi sibe nesikhathi esanele sokulungisela umdlalo olandelayo," kubeka uMaduna.Kolandelayo iSiwelele sizobhekana neTS Galaxy, ngeSonto, eSeisa Ramabodu Stadium.
Emlenzeni wokuqala iGalaxy eqeqeshwa u-Owen da Gama yanqoba ngo 1-0.
Kodlule iGalaxy ishaywe yiMaritzburg ngo-2-0.
UParker usefuna isikhundla kwiChiefs
UBERNARD Parker, oklame indima ebonakalayo kunobhutshuzwayo eNingizimu Afrika, uphupha ngokuba sezinhlakeni zeKaizer Chiefs, kuno kulangazelela ukuvuselelwa kwenkontileka yakhe njengomdlali weqembu.
UParker (35) ubalwa ohlwini lwabadlali abambalwa abaphelelwa yizinkontileka kwiChiefs uma kusongwa isizini, futhi uneminyaka egijima kuleli qembu elidume ngokuba nabalandeli abaningi eNingizimu Afrika.Abanye abadlali abasohlwini nguKhama Billiat, Philani Zulu noWillards Katsande kanti iTimeslive ibale noLebogang Manyama noBruce Bvuma, ongaconsi phansi kulezi nsuku.UParker ungukaputeni weqembu okwamanje kodwa indlala yamagoli nokubheda kwezinto eNaturena, kwenza abe mancane amathuba okuthi kuvuselelwe inkontileka yakhe.
Nokho imenenja yakhe, uMike Makaab, ithe lo mgadli ubheke ukulisebenzela kwezinye izinhlaka leli qembu.“UBernard uyafisa ukuhlala kwiChiefs.
Ufuna ukuqhubeka nokulisebenzela iqembu nangemuva kwezinsuku zakhe zokudlala,” kusho uMakaab.Ngokusho kukaMakaab, uParker usezinhlelweni zokuqala iziqu zokuqeqesha ukuze ahlale ehlomile uma kuqhamuka ithuba lokuqeqesha.“Sike sayikhuluma naye indaba yokuqeqesha, uyafuna ukungena kulo mkhakha.
Empeleni yinto azoyiqala ukuyifundela ngonyaka ozayo.
Uyakulangazelela ukuqhubeka nokuhlala eqenjini (Kaizer Chiefs),” kusho uMakaab.Ebuzwa uVina Maphosa okhulumela iChiefs, ngenkontileka kaParker nabanye abadlali, ugcizelele ukuthi abaphawuli ngezinkontileka isizini isephakathi.
UParker ufike kwiChiefs eminyakeni engu-10 edlule ebuya phesheya kwiFC Twente yaseHolland.Ufike kwiChiefs wanqoba izicoco okubalwa kuzo neligi kabili besacijwa nguStuart Baxter.
Nokho kusuka ngo-2015 iChiefs ayikaze iphinde inqobe isicoco kanti kulezi nsuku naye uParker ayamgqozela amagoli.
Eqinisweni uPaker usenesikhathi esingaphezu kweminyaka emibili elizwa ngendaba igoli emidlalweni yeDStv Premiership, futhi kuzokhumbuleka ukuthi ugcine ukubhakuzisa inethi ngo-Ephreli ka-2019.Uficwa yile somiso nje, kuzokhumbuleka ukuthi liyabalwa negama lakhe kubadlali asebeke bahlabana ngeLesley Manyathela golden Boot.
UParker unqobe lo mklomelo wamagoli amaningi ngesizini, ngo-2013/2014.
Umengameli omusha weKZNA ushumayele ngobumbano
SITHEMBISO MKHIZEUMENGAMELI omusha weKwaZulu-Natal Athletics (KZNA), uSteve Mkasi, ufuna kukhonye abasubathi bakulesi sifundazwe emaqenjini esizwe amela elakuleli emiqhudelwaneni yomhlaba.UMkasi (osesithombeni) ongomunye wabasunguli bePhuma KZN AC, uqwaqwade emakhandaba uKhura Buthelezi, Patrick Hlongwane no-Ayanda Mngadi okhethweni lobuholi obelungempelasonto, eCoastal Hotel, eThekwini.Bese kusekuphele iminyaka emithathu iKZNA ingenabo ubuholi selokhu i-Athletics South Africa (ASA) yakhomba indlela obabuholwa uSello Mokoena.Izintambo bezibanjiswe umxazululi ozimele, uJay Reddy.UMkasi ucele ukubambisana kwakhethwe nabo esigungwini esiphezulu seKZNA.
Uthe ukwesekwa yibo kuzokwenza lesi zifundazwe sibalwe nezihamba phambili kuleli.
"Ngizizwa ngihloniphekile ngokukhethelwa esikhundleni sokwengamela iKZNA.
Ngaphandle kozakwethu kangilutho, ngicela sibambisane.
Ngifuna isifundazwe sethu sibalwe nezifana ne-AGN (Athletics Gauteng North), CGA ( Central Gauteng Athletics) neWPA (Western Province Athletics).
Ngifuna ukuthi kukhonye abasubathi bethu emaqenjini esizwe.
"Kungiphatha kabi ukuthi izwe elifana ne-Australia, elinesibalo sezakhamuzi aziwu-26 million likumazwe ahlonishwayo kuma-Olympic Games, bese kuthi elethu elinabantu abangaphezu kuka-50million lingabalwa ndawo.
Lokhu kumele kushintshe.
Sizokuqala khona lapha KwaZulu-Natal," kusho uMkasi.Emasontweni edlule, lesi sikhulu sathi uma singakhethwa singaqala ngokuvula kabusha inkulisa (Academy of Excellence) okumele kuphele izinyanga eziwu-18 seyikhona.
Okunye akubalula ukuthola abaxhasi nokuphathwa kahle kwezezimali.UNgqongqoshe woMnyango wezeMidlalo eKZN, uHlengiwe Mavimbela, umfisele inhlanhla uMkasi nazohola nabo iKZNA.Uphinde wabonga noReddy ngokubamba ngobuchule le nhlangano.Esigungwini esisha esizosebenzisana noMkasi kukhona iphini lakhe, uMandla Mngomezulu, usihlalo wabagijimi, uMartin Ngwenya, obhekele i-Cross Country uSabelo Ndlovu, owemijaho yasemgwaqweni uRay Khanyile.
Imidlalo ye-Track and Field yona ibhekwe uKhura Buthelezi.Amalungu engeziwe u-Anand Naicker, Thozamile Mazibuko, Simon Dlamini noPat Hlongwane.Iphini likasihlalo wabagijimi uSandile Mthembu, eleCross Country uSimphiwe Zulu, elemijaho yasemgwaqweni uMandla Makhathini, eleTrack and Field uNgane Nxumalo.Amanye amalungu angeziwe uSiyabonga Nkonde, Mduduzi Khumalo noThembelihle Khanyile.Unobhala wekomiti le-Cross Country ngu-Adelaide Xulu.Amalungu angeziwe u-Alen Hattingh, Busi Dlamini, Jessica Khomo noWillie Majombozi.
Unobhala wekomidi  lemijaho yasemgwaqeni uLani van der Mescht.Amalungu engeziwe uWelcome Mteto, Jabulani Gumbi, Maxwell Ncane, Sipho Mkhathini, Nana Nxumalo noKitty Konar.Unobhala wekomiti le-Track and Field, uMangethe Zwane.
Amalungu engeziwe uCelinhlanhla Zungu, Riaan Vosloo, Vusi Nxumalo, Mduduzi Vilakazi, Elias Mkhize noThula Ntshangase.
OweSundowns ubona bezovuka bazithathe
PHEZU kokuba iMamelodi Sundowns ikwazile ukwedlulela emzuliswaneni olandelayo wama-quarterfinal eCaf Champions League, kodwa iphini lomqeqeshi waleli qembu uRulani Mokwena, alikufihlanga ukuphoxeka kwabo ngokushaywa ngo 2-0 yiCR Belouizdad, yase-Algeria.Umdlalo ubuseLoftus Versfeld Stadium, eTshwane ngoLwesihlanu ntambama.IBelouizdad eyaxetshulwa ekhaya ngo 5-1 yiDowns emlenzeni wokuqala, kucacile ukuthi  ibingazile ukuzosinisa amahleza  emdlalweni ishaya amagoli amabili ngesiwombe sokuqala, eshaywa u-Amir Sayoud no-Ahmed Gasmi.Nakuba iDowns ibisivele iye emdlalweni isizibekisele indawo kuma-quarterfinal, kodwa iBelouizdad ibiwadinga kakhulu amaphuzu kulo mdlalo ukuze nayo yedlulele emzuliswaneni olandelayo.
Umphumela ubeke leli qembu lase-Algeria endaweni yesibili kwiGroup B weChampions League ngamaphuzu ayisishiyagalolunye, ngemuva kweSundowns ebiziqengqelezela phambili ngamaphuzu angu-13.“Sidumele ngokwehlulwa kwethu kulo mdlalo nangendlela nje esidlale ngayo, ikakhulukazi esiwombeni sokuqala, lapho esidedele khona amagoli amabili.
Asidlalanga neze kahle kulo mdlalo, iqiniso lihle.
Kodwa-ke sithole isifundo ngokwehlulwa kwethu njengoba sidlulela phambili emzuliswaneni olandelayo,” kusho uMokwena ekhuluma nabezindaba.Okuqaphelekile kulo mdlalo wukuthi iDowns iwuqale ngeqembu elishintshe kakhulu, kubonakala ukuthi kunikwa ithuba abanye abadlali asebenesikhathi bagcina ukuthola ijezi.Ezintini bekuboshelwe uRicardo Goss, emuva kunguRicardo Nascimento, uGeorge Maluleka ongavamile ukudlala kule ndawo noBrian Madiba Onyango, naye osenesikhathi eside agcina ukudlala ngenxa yokulimala.Esiswini ibophele u-Aubrey Modiba, Khuliso Mudau noHlompho Kekana, naye futhi osenesikhashana engadlali kuthiwa “uyaphunyuzwa”, phambili ihlasela ngoPeter Shalulie wodumo, uThapelo Morena ovame ukudlala emuva noSibusiso “Villa” Vilakazi.Ebuzwa ngalezi zinguquko uMokwena, uthe: “Angikholwa wukuthi sikhona isidingo sokuthi kube khona imibuzo ngezinga lalaba badlali, ngoba uGoss ungunozinti osezingeni eliphezulu, uModiba naye kanjalo ungumdlali osezingeni ovame nokubizwa eqenjini lesizwe.
“Ngokunjalo no-Onyango ungumdlali osezingeni eliphezulu odlala naseqenjini lesizwe laseKenya, ngakho-ke angisiboni ngempela isidingo sokushaya amakhala ngezinga lalaba badlali,” kuqhuba uMokwena.
Ufunge wagomela ukuthi ezakhe zizokwazi ukuvuka zizithathe emidlalweni elandelayo.Umqeqeshi weBelouizdad, uFrance Dumas, uzwakalise ukukuthakasela ukunqoba kwezakhe emdlalweni.
Ukubeke ngokucacile ukuthi kusho lukhulu kubona ukwedlulela kuma-quarterfinal omqhudelwano okokuqala ngqa.“Umsebenzi wethu omkhulu siwenze ngenkathi sishaya iTP Mazembe, njengoba manje sesishaya iSundowns nje.
Sithokoze kakhulu ngalo mphumela,” kusho uDumas.Njengoba isongwa eyamaqoqo eChampions League kule mpelasonto, kubhekwe ngabomvu ukuthi ngabe iDowns kungenzeka yini iqhathwe ne-Al Ahly, yase-Egypt, eqeqeshwa wuPitso Mosimane, nayo esikwazile ukuzibekisela indawo kuma-quarterfinal omqhudelwano.Empeleni isivele iqalile imvunge kubathandi bebhola baseNingizimu Afrika, abasha amashushu ngokubona lezi zingqungqulu zihlabana amalunda.
Qaphela uma kuthiwa thwasa ukuze ungazifaki enkingeni
KWENZEKE umhlola kufika izelamani zogogo abathathu asebengaphezulu kweminyaka engu-60, nezingane zabo nabazukulu bekhala izinyembezi ngamunye ngamunye esigodlweni eMlambomunye, bethi indlela abahlupheka ngayo sekuthi abazibulale.
Ngokungena ngokwehlukana ababili bathwasa omunye wasinda yena, ukuthi kanjani naye uyazibuza.
Ekuthwaseni kwabo eminyakeni engu-20 eyedlule akukho lutho olwaphinde lwalunga.
Kwalowo owabathwasisa akasekho emhlabeni lasheshe lamthatha ithongo lakhe okukhomba kona ukuthi wayedlala ngabantu.Lezi zalukazi esiganele kwaGumede waseNtshangwe nodadewabo oganele kwaNzama eCato Ridge bobabili bakhala ezimathonsi ngenxa yenhlupheko esibapheke iminyaka engaphezu kuka-20 selokhu bathwasa.
Omunye wabo kwathi angaphothula zashona zonke izingane zakhe kwasala eyodwa nayo esinomzukulu okungathi uphithanelwa yikhanda.
Ugogo uNzama yena indodakazi yakhe ngenhlanhla yagana kodwa  nayo yathwasiswa, ekuthwaseni kwayo yathi iqeda umkhwenyana wayekhala iphepha.
Kumanje  ilahlekelwe ngumsebenzi.
Kanti phambilini beyiwuthola umsebenzi kodwa usheshe uphele.
Bafika eMlambomunye belandelana ngenxa  yenhlupheko nosizo asebethe banikezwa lona kuba nhlanga zimuka nomoya.
Ugogo uGumede yena useke waya komunye wathi akalethe inkomo emhlophe khona ezomvulela idlozi, uma ebuza ukuthi uzoyithathaphi imali wathi akahambe ayoyiboleka ngoba idlozi lakhe lavalwa.
Uma ubuza ngodadewabo naye owathwasa njengaye, impendulo ithi udadewabo bamvala ngezizwe kufanale yena akhiphe imali engangezinkulungwane ezingu-50 zamaRandi ukuze ayomlahla izizwe bese emgeza emfuleni ongcolile ukuze zihambe nokungcola.
Bobabili bakhala ngokuthi abasazazi izingubo asebazishiya emifuleni bebhabazwa ngezinkukhu ngoba kuthiwa bakhishwa idlozi elibi abalifakwa ugobela owayebathwasisa.Yilezi zimangaliso engihlale ngikhuluma ngazo ngithi baningi abantu abathwasile kodwa akwenzeki lutho.
Abanye baba nenhlanhla yokuthi batshelwe ukuthi phuma lapha kudlalwa ngathi.
Izingane eziningi namhlanje ezifundayo ezehluleka ezikoleni kokunye zilahlekelwe ngumsebenzi ngenxa yendaba eba yisiphetho yokuthi akuthwaswe.
Engiqonde namhlanje ukudlulisela kuwona wonke umuntu wukuthi ngo-2021, ake ubalekele kude nale Covid yokuthwasiswa kwabantu kungekho sidingo.
Leli gama nalesi senzo ake kufane nesihogo esizokushisa uma ungene ungaboni.Bakhona okufanele bathwase kodwa nazi izinto okufanele ziqikelelwe: izibonakaliso namaphupho ikhona okungumnqamulajuqu ekuthwaseni.
Ukuphupha amabhayi namashoba nokuzibona ugida nezangoma, nokugula, ngake ngabhala khona lapha ngisho ukuthi yebo kusuke kukhomba ukuthi yamukela umsebenzi kodwa kufanele kube abanikazi bawo okufanele bakukhombe kumuntu ozoya kuyena kumbe bazozenzela.
Kunezinkulumo eziningi lapha ngaphandle kithina belaphi okuphika ukuthi ithongo liyakwazi ukuzenzela konke, imbangela yalokho ingoba asazi futhi sisenolwazi oluncane ngethongo nedlozi, nabathi bayalazi basuke bekhulumela emadwaleni olwazi olungaphelele.
Yinto yokucwaningwa kabanzi lena nokuzinika isineke futhi iphinde ibe ukuphathiswa kwakho, hhayi ukuzenzela.Ngakho baningi abantu abathintwe ngempade okungeyona, umuntu kuthi kudingeka ukuba adle impande yomndawe kodwa anikwe impande yesiNguni.
Lezi zinto azihlangani.Kukhona lapho ithongo lifuna izandla zowesifazane, kodwa usukeleke owesilisa akuthwasise, noma lifuna owesilisa owesifazane akuthwasise kuxabane konke.
Okukhulu wukuthi unayo yini leyo mpande efanele  edingwa yidlozi noma yithongo lalowo muntu?Okogogo bobabili, emndenini wangakubo kanina kwakukhona isalukazi esathwasa emanzini esingukhokho wonina  esivela siyisizukulwane sesihlanu saphuma nenyoka nezikhwana khona emanzini.
Lesi salukazi sasithwele abalozi ngqo, okwahamba sashona naso.
Akuphindanga kwaba khona okuvela kuyena kobunyanga.
Manje sesibuya ngalaba bazukulu, kodwa ukubuya kwaso sesibuya njengemimoya yeNdiki, okufanele sigezwe kubona.
Inkinga ukuthi ekugezweni kwabo kufanele bagezwe ngegazi lengwe, namaphakama amhlophe edlozi lomndawe, atholakala eMozambique kuphela.Kulapho-ke ogobela belahleke khona base bebona ithuba lokuthwasisa izalukazi.Lokhu kuyisifundo esikhulu sokuthi sibheke  ukuthi uma umuntu efika mpande yini ezomsiza, unayo yini, ngabe futhi usebenza ngaleyo mpande na?
Izigodlo eziningi uma ubuza impande ezisebenza ngayo kunzima, uthola ukuthi sithenga sonke khona laphaya eZimbuzini, kumbe koBerea, umuntu akakaze angene ngisho ehlathini ayoyibona ngamehlo impande imbiwa, namaphakama ukuthi akhiwa kanjani ehlathini.
Kokunye uphathisiwe yini leyo mpande nokuthi ukuphathiswa kwakho kwedlozi kuluhlobo luni?
Abantu abaningi bahlushwa idlozi lomndawe iningi lethu elithi siyakwazi ukulisebenza kanti libi ngokuthanda ukuzenzela.Ngakho qaphela, uma kuthiwa thwasa phakamisa izindlebe namakhala njengenyamazane, ngoba ayikho into ebuhlungu njengokuthi uhlupheke uze uyofa ngisho nesizukulwane sakho ngoba wenza okungekona.
Owakwenzisa uyobe engasekho uyobe ususele wedwa nezingane nesizukulwane sakho.Bhedlindaba “VVO” Ka La Phuzi MkhizeIsigodlo saseMlambomunye087 11 00 555.
Imfundo yethu kumele ibe nobunkipha bukoloni
IZIFUNDISWA ezimnyama futhi eziqavile zisakhala ngokuthi ulwazi olukhiqizwa emanyuvesi ase-Afrika, kumele luguqulwe lufane nolwabantu abamnyama abafundiswa khona.USolwazi Pikita Ntuli wake waphawula kwithelevishini ngokuthi amanyuvesi e-Afrika, ngokwezakhiwo akhona kodwa amanyuvesi obu-Afrika ngokwesiko-mpilo owekho eNingizimu Afrika.Amanyuvesi obu-Afrika kumele akhombise futhi aphakamise isiko-mpilo lase-Afrika emfundweni nasekuhlelweni kwawo.
Amanyuvesi obu-Afrika yiwo okumele akhiqize ulwazi nocwaningo oluqhakambisa ubu-Afrika kodwa ngeshwa awamaningi.
Amanyuvesi obu-Afrika kumele aphinde akhiqize ulwazi oluzolekelela ekuguqulweni kwezimo mqondo ezimbi ngezwekazi lethu, i-Afrika.
Akumele sibe namanyuvesi ase-Afrika kuphela.
Kumele sibe namanyuvesi obu-Afrika.
Izifundiswa ezimnyama okumele zenze lowo msebenzi azibonwa nangokhalo.Amanyuvesi e-Afrika okumele abe izizinda zokukhiqiza ulwazi afukanyelwe izifundiswa ezimpisholo ngokwebala kodwa ezivikela noma eziphatha isiko-mpilo laseNtshonalanga, njengezikhali zamaNtungwa.Isiko-mpilo laseNtshonalanga luvikelwa ngokuthi ulwazi olukhiqizwa kulezi zikhungo zemfundo ephakeme lunika udumo nenhlonipho kwizindlela zokucabanga nezokuphila zaseNtshonalanga.
Izindlela zase-Afrika zokucabanga nezokuphila zivezwa njengezidelelekile nezingabalulekile.
Kuyiqiniso elingephikwe ukuthi eNingizimu Afrika nase-Afrika jikelele, zisashoda kakhulu izifundiswa ezimnyama ezicabanga ngendlela yobu-Afrika emikhiqizweni yolwazi, phecelezi ucwaningo.
Singakusho kugcwale umlomo ukuthi ubuso balezi zifundiswa bumnyama bhuqe kodwa izimo-mqondo zazo zimhlophe.Injulalwazi uLious Althusser yake yabuza umbuzo onohlonze.
Yabuza ukuthi: “Yini efundwa izingane esikoleni?” Lowo mbuzo usabalulekile nanamhlanje.
Lombuzo ubaluleke ngoba lokho okufundiswa izingane ezikoleni kunomthelela omkhulu endleleni ingane noma umuntu azibona ngayo.UKarl Marx, wake wathi: “Laba abasemandleni ngokomnotho ezweni yibona abalawula imfundo nesiko-mpilo lesizwe.”Imfundo evuna ukubukelwa phansi kwabantu abamnyama idala ukuzibukela phansi ezinganeni.
Imfundo yethu eqinisweni isavuna abaseNtshonalanga njengesizinda sodwana sobuhlakani.
Ngoba njengokusho kukaMarx abasemandleni (abamhlophe), balawula ulwazi olukhiqhizwayo nolubonwa njengolubalulekile ezweni.
Kuzomele sizinuke amakhwapha sihlaziyisise ukuthi lemfundo esiyitholayo iyasisondeza yini na kubuthina njengama-Afrika?
Noma ilekelela kwisimo-mpilo elidume umhlaba wonke lokungathandwa kwethu njengabantu abampisholo.
Kungani iChina elifundile lingalahlekelwa ubuChina balo?
Kanye neNgisi elifundile alilahlekelwa ubuNgisi balo.
Yithina kuphela abantu bendlu emnyama abafunda babuye badedele okwabo.
Izifundiswa ezimnyama emanyuvesi zithi kumele kube ne-Decolonization ezikhungweni zemfundo ephakeme.
Igama elikhulu futhi elisematheni kulezi zinsuku.
Konje yini uku-decolonizer ngesiZulu?
Kunzima ukuphendula lombuzo ngoba izifundswa zethu ezimnyama azikukhathaleli ukuchaza izinto ngolimi abantu abalizwayo.
Ngakho-ke, amagama esintu anaba ngalezingxoxo mpikiswano ebantwini ngolimi lwabo awekho.Kunamampunge asabalele ngamandla okuthi ukufunda kangcono nokuhlakanipha ukukwazi ukukhuluma isiNgisi kahle.
IsiNgisi esihle futhi esikhulu asichazi ukuthi uhlakaniphe kangcono.
Kumele sishintshe indlela esicabanga ngayo.
Siziqhenye ngobuthina nezilimi zethu.Uku-decolonizer, abanye bakubiza ngenkipha bukoloni.
Le nkipha bukoloni ichaza ukuthi njengabantu abamnyama kumele sizikhulule emakhamandeleni ezindlela zolwazi lwaseNtshonalanga.
Singavumi ukuthi abaseNtshonalanga basihambele phambili ekulobeni ngesiko-mpilo lwethu.
Ukuhanjelwa phambi njalo ngabaseNtshonalanga kufakazelwa indlela umlando wethu olotshwe ngayo.
Kungani umlando wethu oqukethwe emanyuvesi ukhiqizwe solwazi abamhlophe abanye abaphesheya?
Yihlazo lelo!
Kucace bha ukuthi lezo zifundiswa ezimhlophe ngeke zilande kahle ngomlando wethu.
Baphi abalobi nezifundiswa bakithi abazoloba ngathi, benathi?
Uphi umlando wamaZulu obhalwe amaZulu?
Kungaba ubuwula ukucabanga ukuthi ulwazi olukhiqizwe phesheya luyosiveza njengabantu abaphelele?
Imfundo nomlando wethu kumele kube nobunkipha bukoloni.
Imfundo enjalo imemezela ukuthi abantu abamnyama nabo bangabantu emhlabeni nezindlela zabo zinobuhlakani futhi ziphelele, azishodi ngalutho.
Imfundo enjalo iyovela ngathi akekho omunye oyosilamulela njengabampisholo.UKhanyile ufundisa e-Central University of Technology, Free State.
Uke wafundisa nase-Wits University.
Usaphothula izifundo zakhe zePhD e-Wits University.
Sizimisele ukufaka igxalaba ukulwa nesitha esingabonakali
NGENKATHI uNobhala-Jikelele weNhlangano yezeMpilo eMhlabeni, uDkt Tedros Ghebeyesus, etshela umhlaba ukuthi umkhuhlane iCovid 19 usuthathwa njengombhedukazwe lokho kwakhomba ngokosobala ukuthi njengezwe nesifundazwe kumele sonke sibambe iqhaza ngokubambisana ekulweni nesitha esingabonakali kodwa esiqhubekayo nokubhuqabhuqa abantu emhlabeni.Ukulwa nokubhebhetheka komkhuhlane iCorona akubanga kusaba yinto ebhekene noMnyango wezeMpilo kepha yonke iminyango kahulumeni kwadinga ibe yimbumba zimpondo zonke ukweqela ukubhebhetheka kwegciwane.Ukuba kwethu emkhakheni wokwakha eMnyangweni wezokuHlaliswa kwaBantu neMisebenzi yoMphakathi kusenze saba sophondweni lwempi yokulwa neCovid 19.Ngenxa yokuba kulo mnyango sibe sesijutshwa ukuthi sithole izindawo ezifanele zokugonqa ezizosetshenziswa wuMnyango wezeMpilo kuzo zonke izifunda eziwu-11 zesifundazwe.Sikwenzile-ke lokho ngokushesha sazithola izindawo nezakhiwo zikahulumeni eziqintile okubalwa kuzo izikole ezingasasebenzi ngoba zavalwa ngenxa yokwehla kwesibalo sabafundi ababebhalisele ukufunda kuzo.Ukwengezela kulokhu, uMnyango wezeMisebenzi yoMphakathi usebenzisa uhlelo lwawo loMklamo weMisebenzi yoMphakathi eYandisiwe, phecelezi i-EPWP, enikezele ngesibalo esiphezulu samavolontiya azobe ehamba phambili emkhankasweni wokufutha ngesibulalimagciwane ezindaweni eziyizakhiwo nemijondolo nakolindela nakumaCommunity Residential Units, lokhu esasikubiza ngamahostela phambilini.Lo mkhankaso unganyelwe wuMnyango wezokuHlaliswa kwaBantu.
Siwethule ekuqaleni kwesonto komasispala baseMandeni (eNyoni), esifundeni Ilembe nasezakhiweni zakwaJika Joe, Merrivale, nakwaSaicca eMkhondeni kuMasipala waseMsunduzi esifundeni uMgungundlovu.Emva kokuba uhulumeni omkhulu ememezele isimo senhlekelele kuzwelonke, isigungu esikhulu sesifundazwe sijube uMnyango wezokuHlaliswa kwaBantu ukuthi uqale ngokushesha umkhankaso wokufutha ngesibulalimagciwane ezindaweni eziyizakhiwo nemijondolo ngoba zisengcupheni yokubhebhethekisa umkhuhlane ngenxa yokuba yisidlavela.Inhlosongqangi yohlelo lokufutha wukuzama ukunqanda ukubhebhetheka nokungena kwegciwane iCorona ezindaweni zokuhlala eziyisidlavela ezifana nazo izakhiwo noma imijondolo, kolindela nasemahostela.Uhlelo lokufutha ngesibulalimagciwane kumanje seluqalile kuzo zonke izifunda okubalwa kuzo noMasipala waseThekwini nakubo bonke omasipala abanezakhiwo noma imijondolo nezindawo ezingolindela.
UMasipala waseThekwini unezindawo eziningi ezinemijondolo noma izakhiwo ezingolindela.Sithathe isinqumo sokuthi umkhankaso sizowenza ngohlelo lwe-Operation Sukuma Sakhe lapho bonke ongqongqoshe abangoShampeni be-Operation Sukuma Sakhe ezifundeni kuzoba yibo abahola umkhankaso ozobe ubheke ngqo komasipala abanezakhiwo eziyimijondolo, olindela namahostela.Ngaphezu kokuthi sizofutha ngesibulalimagciwane, uMnyango wezokuHlaliswa kwaBantu uthenge insipho yokugeza izandla noketshezi lokuhlanza izandla okuzonikezwa umphakathi lapho uhlelo lokufutha ngesibulalimagciwane luzobe lwenziwa khona.Ukufika kombhedukazwe kusinike ithuba nathi siwuhulumeni ukuthi sifundise abantu bakithi ngezempilo eziyisekelo zansuku zonke njengokuthi kumele kugezwe izandla ngokuphindelela ngamanzi nensipho nanokuthi abantu bakithi baqikelele ukuthi izindawo abahlala kuzo zihlale zihlanzekile ukuze amagciwane angakwazi ukwakhela kuzo.Siphinde futhi sifundise abantu ukuthi bajwayele ukuzivocavoca ukuze imizimba ingabi ntekenteke.
Lokhu bangakwenza khona lapho behlala khona ngoba akukhuthazwa ukuthi babe nguvanzi emgwaqweni.Siphinde futhi sibanxuse ukuthi ngazo zonke izikhathi baqikelele ukuthi bahlala ngokugqagqana ibanga elingangemitha elilodwa ukusuka kumuntu oseduze naye ukuze sigweme ukuthelelana.Ngokubambisana neminye iminyango kahulumeni wesifundazwe sinalo ithemba ukuthi nathi siwuMnyango wezokuHlaliswa kwaBantu neMisebenzi yoMphakathi sizoqhubeka nokufaka igxalaba ekufuqeni inqola yempi elwa nesitha esingabonakali ukuze ekugcineni sisinqobe.Siyayinqoba iCorona Virus!
Siyayinqoba!
* UNeliswa Peggy Nkonyeni unguNgqongqoshe wokuHlaliswa kwaBantu neMisebenzi yoMphakathi
Sidinga ukuzwa imibono yabanye abalaleli boKhozi FM.
Mhleli : Ngicela isikhadlana sokudlulisa umbono wami.
Ngingomunye ongenelisekile ngendlela okungenwa ngayo emoyeni, okwenziwa ngabanye abalaleli bomsakazo uKhozi FM.
Sengiphelelwa nawumdlandla wokulalela uma nje sekuthiwa akushaye abalaleli, ngenxa yokuthi kungena abantu ababodwa emoyeni.UKhozi FM, yisiteshi somsakazo esikhulu futhi silalelwa abantu abangaphezulu kwezigidi eziyisikhombisa.
Siyadinga ukuzwa nokulalela imibono yabalaleli abahlukene.
Abalaleli abaningi bagcina bevaleleke ngaphandle, ngenxa yokuthi kunalabo abahlale bengena.Ngiyajabula kakhulu uma ngilalele uhlelo lwezindaba zomphakathi, Ezamanuhla uma ngizwa umsakazi engimthandayo uMaMkhize, uma esethi ake sishaye i'operation dedelabanye' .
Ngiyabonga Khabazela.
Ngiyafisa nabanye abasakazi kwezinye izinhlelo bawugqugquzele lo mkhankaso.
Hawu bakwethu, ake sizwe nabanye phela.
Hhayi kabi!
Thami MsibiETHEKWINI
AbeRET mabashiye            i-ANC bakhe iqembu labo
MHLELI: Ake ngiphawule ngesigungu esiphezulu se-ANC esaziwa ngokuthi yiNEC nesinqumo saso sokucela abashushiswayo ngamacala enkohlakalo ukuba bazishenxele bona ezikhundleni noma baphoqwe ukuba bamiswe.
Lesi sinqumo ngisishayela ihlombe.
Sazi sonke ukuthi asizikhetheli abaholi kodwa sibhalelwa uhlu lwabazokhethwa.
Umbuzo wami uthi wubani lo mbhali walolu luhlu na?Kungani abaholi behamba bethi bakhethwe ngamagatsha ekubeni bezazi abakhethwanga ngamagatsha?
Akubuyiselwe amandla emagatsheni, ngikhuluma nje sinezimeya ezakhethwa wosomabhizinisi ngoba betshala imali yabo ukuze bahlomule amathenda.
Akungethusi ukufika kwenye yezimeya ehhovozi yathi kumakhansela sekuyisikhathi sensambatheka yento ebizwa ngeRadical Economic Transformation (RET) kanti kuzokwebiwa kusetshenziswa itemu leRET.Uma kungaphenywa ukuthi liqhamukaphi leli temu, ungathola ukuthi lasungulwa yiwo amaGupta lawa ngenhloso yokweba imali yethu eNingizimu Afrika.
Awasekho ke manje amaGupta, ashaye achitha nezikhwama zawo ezazishushunjiswa emagatsheni ukuze kukhethwe abaholi abafunwa yiwo.Yisikhathi senhlangano ukubuyisa uzinzo embuthweni.
Masethembe, emuva kwesinqumo seNEC, akekho osezonqatshelwa ubulungu.
Manje ngikhuluma nje, kunqantshelwe abantu abangaphezu kwamakhulu amathathu ubulungu eWard 78 ngoba kuhloswe ukubambelela emandleni okuphatha.Kunjena nje embuthweni, kwavunyelwa abaqoli bazicebisa nemindeni yabo, kumanje imizi yabo ungafunga ukuthi yizigodlo zobukhosi thizeni.Okumangazayo, kukhona abakujabulelayo lokhu abeRET.
Yisikhathi sabo manje sokuthi baphume iqembu labo lokweba imali yethu, bashiye i-ANC ngokuthula.
Ingamane ilahlekelwe yivoti kunokwebela abakhokhi bentela.
Abahambe basithele!OkhathezekileIlungu le-ANCEMLAZA
Yazi kabanzi ngeGEPF ungakathathi umhlalaphansi
UNGQONGQOSHE wezeziMali, uMnuz Tito Mboweni, uphawule ngokuthi uhamba ngonyawo lonwabu umkhankaso kahulumeni wokudedela abasebenzi asebeneminyaka engaphezu kuka-55 ngesikhathi ethula isabelomali samaphakathi nonyaka ngo-Okthoba.
Akusimangazanga lokho thina esikulo mkhakha wokutshalwa kwemali nokuhlaziya ezomnotho ngoba lolu hlelo salubuka sangakholwa ukuthi lungethulwa luphothulwe esikhathini esifushane kangaka.
Kuningi okwakudingeka kwenzeke ngaphambi kokuba luqale.Okukhulu ukufundiswa kwamalungu esikhwama sempesheni kahulumeni iGEPF ngenqubomgomo yokuthatha impesheni ngaphambi kwesikhathi.Umbuzo esiwubuzwe abasebenzi bakahulumeni emasontweni edlule ngothi: “Uma senginikezwe imvume yokuthatha umhlalaphansi ongenanhlawulo, ngivumelekile yini ukuthatha isamba sami ngiyozitshalela sona?”Lo mbuzo ukuveze obala ukuthi abafundisiwe kahle abantu.
Kuzokhumbuleka ezifundweni esizethule ezingosini ezedlule ukuthi umuntu osebenza kuhulumeni unezindlela ezintathu zokonga imali yakhe uma eyeka ukusebenza.Ungathatha imadlana ethile ushiye ingxenye kwiGEPF ezoqhubeka ikuholele inyanga nenyanga uze ufe.Ungayithatha futhi imali uyifake enkampanini ezimele esiza abafisa ukonga imali yabo ngaphandle kwesamba sikahulumeni sempesheni.Ungayithatha yonke imali yakho uyifake ebhange bese uzilawula wena ekuyisebenziseni.Siye sabhala futhi nangobubi nobuhle bazo zonke lezi zindlela esizibalile.Okunye kwalokho yinhlawulo nezinsiza zokushiya imali kwiGEPF umuntu bese ehola ngenyanga.
Lapho sincome kakhulu uhulumeni ngesamba abhekela ngaso abamsebenzela baze badlule emhlabeni.
Kodwa okungekuhle wukuthi uma umuntu eshona eganiwe noma eganile, imali eholwa umyeni noma unkosikazi iyancipha ngesibalo esingu-50%.Angikuqinisekise ukuthi le mali akuyona imali eholwa ngoba kucatshangelwa izingane kodwa iqondene nabashadile.Sabuye saxoxa ngokuthi uma kwenzeka ngebhadi beshona kanyekanye abaganene, kulandelwa imigomo kahulumeni yomhlalaphansi.Ayikho imali yenyanga nenyanga eya emndenini uma beshone beneminyaka engaphezu kuka-55 futhi kungukuthi sebeneminyaka emihlanu bayeka emsebenzini.Lesi simo senza baphithane amakhanda abaningi.
Yisona esibavusele umbuzo othi uma nginikezwe imvume yokuthatha umhlalaphansi ongenanhlawulo ngingasihoxisa yini isinqumo sami sokwamukela lesi sinxephezelo?Siye saxhumana nabakwaGEPF abasichazele ukuthi uma ukhethe i-early retirement usuke usushade nohulumeni impilo yakho yonke.
Lokho besikwazi nathi.
Uma ufisa ukuhlukana nohulumeni ungathatha isamba sakho usiyise enkampanini efana neNkunzi Wealth Group noma kwabanye abazimele, noma uyifake ebhange.Manje umbuzo wokuhoxisa isinqumo sokuguqula uhlelo lokuhamba kwakho uphenduleke kanjani?
Kuthiwa uma ufisa ukubuyekeza isinqumo sakho ungaxhumana nomnyango wakwandabazabantu ufake isicelo sokumiswa kohlelo “olukushadisa nohulumeni”.
Uma isicelo sakho singakafiki kwaGEPF ePitoli, kungenzeka bamise inqubo yalo mshado bese ufaka incwadi kabusha yokwesula.Kubalulekile ukuthola ulwazi olunzulu ngoba kuningi ukuphambana kwemibono ngisho nakhona kwaGEPF.
Sikhuthaza abanemibuzo ukuba basithinte noma bathinte abakwaGEPF ukuze bachazeleke kahle.
* U-Owen Nkomo ungumqondisi nomsunguli we-Inkunzi Wealth Group.
Utholakala ku-011 047 6500 noma kwi-email ku [email protected] Website www.iwgsa.co.za
Ngiyalwesaba usizi oluza nobuchwepheshe be-4IR
MHLELI: Ngibona kuyisikhathi sokuba sivule amehlo njengoba kungena ubuchwepheshe obubizwa ngeFourth Industrial Revolution (4IR) lapho izinto eziningi zizokwenziwa yimishini.Ukuba kuya ngami ngabe manje sesiyabona ukuthi kwakubalulekile ukufunda kwabadala senze izinto njengabo.Ngibona abantu abaningi bezophelelwa yimisebenzi ngenxa yokuthi lo mshini obizwa ngerobhothi ukwazi ukwenza imisebenzi yabantu abayishumi uwodwa ngehora elilodwa.Kuhle sibuyele kwesasikwenza emandulo silime sifuye ngoba bengibuka eminye yemishini ezofakwa ezimayini uma kumbiwa phansi.
Umshini ngamunye uqondiswa abantu ababili wenze umsebenzi owenziwa abasebenzi abaningi.
Lokhu ukwenza ngamahora ambalwa.Kukhona nerobhothi okuthiwa lizonikeza abantu ukudla ezindaweni zokudla.
Bantu bakithi masingawudeleli umnotho womhlabathi nemfuyo ngoba luyeza usizi lobubha komnyama.Lokhu esinakho masingakulahli ngoba akuthina sonke esifundile esiyomelana nalesi simo sosizi esizayo.Osafunda ukuba kuya ngami ngabe ufundela ukuba le mpi imfice esehlome ngazo zonke izikhali zemfundo kuthi ongakwazanga ukuthola ithuba lemfundo aqinise kokumenza aphile kahle nomndeni wakhe.SK MabikaEJOZINI
Ikhwelo likaShenge alilalelwe esaphefumula
MHLELI: Ukubuyisana phakathi kwezinhlangano zombusazwe kubalulekile ngoba ukungezwani kuvimba indlela eya phambili.
UMntwana waKwaPhindangene, kade ayelishumayeli leli vangeli lokukhumelana umlotha.
Yebo kona baningi abadlula ngezikhathi zodlame kwi-IFP ne-ANC kodwa kumele impilo iqhubeke kwabasele ukuze kugwenywe isimo singaphinde senzeke.Owaba ngumengameli wokuqala wentando yabantu, uMnuz Nelson Mandela, emhlanganweni wokuqala ephumile ejele wathi makube noxolo izikhali ziphonswe olwandle.Abenhlangano yakhe bavuka umbhejazana kwathiwa ubulawa ukuguga.
Kulapho uMadiba abona khona ukuthi abantu ababenobuntu engakagwetshwa babengasekho.
Ababesekhaleni yibona futhi abaKwaZulu-Natal asebengabaholi namhlanje.
Akusikho ukuthi uMadiba uze wahamba emhlabeni engasiboni isidingo kodwa ubengaphansi kwengcindezi .Ukhombisile ngendlela abekhonze ngayo ubuholi bukaShenge ngokumbambisa isikhundla sokuba umengameli wezwe uma ephumile eNingizimu Afrika.
Ayekwenza kwakungehli kahle kosomathuba be-ANC.Wabamba elikhulu iqhaza ewuma emphinjeni umbuso wobadlululo; kukhona lapho owayengumengameli wombuso wobandlululo uMnuz P W Botha afuna ukuhlangana nabaholi abangawuthathanga uzimele geqe uMntwana wanqaba ukuya kulowo mhlangano.
Wathi ngeke aye engakakhululwa uMadiba nayegqunywe nabo ejele kuphinde kubuye abasekudingisweni.
Lokhu kwenzeke ngeminyaka yawo-1980.
UBotha waze wathi uShenge uzenza inkunzi ekhonyayo kwezinye esibayeni.Nango-1976 owabe eyimeya yaseSundumbili, eMandeni, uMnuz Gcaleka namakhansela angaphansi kwakhe bamnika inkululeko yaseMandeni, eSundumbili .
UMntwana wathi ufuna inkululeko mhla amabhunu akhulula ababesemajele noMandela nabasekudingisweni.
Wabuye wayichaza le nkulumo yakhe wathi ngeke abaholi bombuso wobandlululo bakhululeke; ngoba uma ucindezele umuntu umbambe ngobhongwane ngeke ube nethuba lokumdedela kube khona okuthathaya ngoba uzosala avuke.
Waqhubeka wathi nemali echitheka emingceleni yezwe iyokongeka ngoba siyobe singasekho isidingo sokuvimba ababethathwa njengamaphekula avukela umbuso.Kuyaxaka uma ebizwa ngomuntu owayehambisana nabacindezeli bamabhunu; bayalibala ukuthi waze waxoshwa eNyuvesi eFort Hare ngoba ezibandakanya ne-ANC.
Kwakuthi uma kuxoshwa abantu noma abafuna umsebenzi kuthiwe hambani niyowufuna kuButhelezi.Uwumuntu ongenanzondo.
Ngesikhathi bejikela owayengumengameli uMnuz Thabo Mbeki enhlanganweni yakhe wabakhuza wathi benza iphutha ngoba ungumengameli wabo bonke njengoba ephethe uMbuso kodwa-ke abamlalenga; kunjani namhlanje ePhalamende?
Mhla wathatha umhlalaphansi kuyoba yikwampunzi edla emini.Ngakho-ke kuyoba ngelikhulu iphutha uma kufika isikhathi lapho uMntwana ewelela khona kwelizayo amaqiniso engakhulunyiwe.
Sikhathele ngabantu abambuluzayo abancoma umuntu engasekho engasakwazi ukuzikhulumela.Sipho Robert MpungoseESHOWE
Asihalalisele uKhuba siyeke umona
MHLELI: Uyazi angazi ukuthi abanye abantu badalwa kanjani, abakwazi ukubongela omunye umuntu uma enze kahle bafuna izinto abangazisho ezingazama ukuvala leyo mpumelelo yakhe, abantu banomona.Balandeli bakamaskandi kungenina nonke njalo kepha ngoba izinkulumo ezingamampunge ziphuma kuwona la maqoqo omaskandi koFacebook kuthukwa abaculi amagama abo ehudulelwa phansi.
Ngithi yekani umona nina eninomona.
UKhuzani “Indlamlenze” Mpungose asimbongeleni singabheki ukuthi thina sihamba namaphi amaqhawe.
Uma kuwuthi lokho kuyakuhlula awumfuni, thula phela musa ukudumisa amanga umdala.Nithe uzivotele, nathi usizwe uKhathide “Tshatha” Ngobe,nathi ugwazele Ukhozi FM.
Kahle hle la mavoti awugabagaba angaka aniboni ukuthi abaculi ayebhekene nabo ubashaye wabaphindaphinda.
Angingathi ngoba ngilandela iKolodo bese ngithi ukuwina kukaKhuzani kunomkhonyovu ngoba niyawazi umkhonyovu aniyi ngani komangala phela ninobufakazi ukuze sizoqeda ubuxoki kuKhuzani lobu enithi unabo.
Ubufakazi ninabo angithi, abuvele.
Ngeke phela nibadala nikhulume into eningayazi bangathini omakoti noma abakhwenyana nezingane zenu uma obaba nomama behubhuza amanga koFacebook.Asikhule kumaskandi uma uhluleka ukubongela umuntu vala emlonyeni.Khuba siyakubongela thina kuMalomomnandi kwezeKolodo sithi okwenzile nathi sinomona omuhle othi kusasa nathi siyafuna ukubalwa nani maqhawe akithi.Mpha Omnyama ShabalalaEMNAMBITHI
Luyinkinga uthando olwakhiwe ngomuthi
Distance GumedeNGIYAZI ukuthi singabantu senza izinto ngendlela engafani futhi sicabanga ngokungafani, kodwa ngiyafisa abantu bazijwayeze ukungayifaki imithi othandweni ngoba uthando olunomuthi phakathi aluphili kahle.
Akukhathaleki kungabe  usetshenziswa owesifazane okanye owesilisa.
Namhlanje ngifisa ukukhuluma nabantu abakhonze kakhulu ukusebenzisa imithi ukuze baqinise uthando noma ukuze benze uthando lusebenze.
Okokuqala kumele nazi ukuthi uthando umuzwa ozifikela wona akusiyo into ongayakha noma ongayiphoqa, yebo ngiyavuma ikhona imithi yokwakha uthando kodwa imvamisa lolo thando alupheli kahle ngoba kusuke kuwuthando lokuzakhela.
Uthando olwakhiwe ngomuthi luba nezinkinga eziningi ngokuhamba kwesikhathi kokunye uthole ukuthi awusenayo imali yokulanda umuthi bese kuyaqala kuyamosheka okanye uthole ukuthi obumsebenzisela umuthi sebemvusile waphaphama umuthi awusazweli.Ngaphandle kokuthi umuntu osetshenziselwe umuthi ugcina esedansela esakho isigingci kodwa buningi ubungozi obungadalwa umuthi kuloyo muntu, okungaba ukuthi omunye uyamgulisa mhlawumbe aze ashone ngenxa yedliso, omunye umenze aphathwe isifuba esingapheli, omunye umphendule isilwane ngisho uthi uyochama afune ukuhamba nawe.Ngisho uya emcimbini ekhaya kini afune ukuhamba nawe agcine esekulusa engasafuni ngisho ubingelelwe abantu, isigcino akushaye uma ebona uhambisana nomuntu wobulili obungafani nobakho bese ekugcineni athi kungcono sife sobabili ngoba nginomona ngawe angifuni muntu eduze kwakho.Kuningi nokunye okungaba ingozi othandweni olwakhiwe ngomuthi, yingakho kubalulekile ukuzifundisa ukuthanda ngenhliziyo yakho nangothando olusuka ekujuleni, uma seluphelile futhi ungaphoqi isimo kodwa wamukele bese uqhubeka nempilo yakho.Ngiyazi sikhuluma nje baningi abantu abazitshela ukuthi basothandweni kanti olwamanga futhi lusazophela, ngiyafisa nalabo abazinikele ekwakheni uthando ngomuthi kube ukuthi sebeyayazi into abayifunayo nabayenzayo ngoba kubuhlungu ukudlisa ingane yomuntu uyiphendule isithithithi sakho ekugcineni uyilaxaze kanjalo ebese ilokhu ikulandela ngenxa yokuthi kunale nto owayifaka yona.Akusilona ke idliso elingena emlonyeni kuphela kodwa ziningi izinto ezenziwa abantu abomele ukuthandwa ngenkani.Abanye bashiqeka nezinto ezithweni zabo zangasese ukuze babe mnandi ngethemba lokuthi ngeke uthando luphele.Ngake ngasho ekuqaleni ngathi indoda iyakushiya noma umnandi, ngasho futhi ukuthi uthando lwakhiwa amagatsha amaningi ahlukahlukene, ayikho into eqinisa uthando ukudlula isimilo inhlonipho, ukuxhumana nokuzwana komoya negazi futhi nifane nabangani.Umuthi ningawufaki othandweni lwenu ngoba uzomosha izinto futhi inhlonipho nokunye kwalokhu engikubale ngenhla kungaqhamuki kumuntu oyedwa kodwa akuqhamuke nhlangothi zombili ngoba phela niyathandana.Ungazisebenzisela umuthi wakho uma ufuna ukuzihlanza wena ukuze ungabi nesigcwagcwa nakubantu futhi ukuze nezichitho zingangeni kalula kuwena ugcine usunesidina kumuntu wakho kodwa hhayi ukuthi uze uhambe impela uye enyangeni nesikhindi somuntu wakho sangaphansi ngoba uthi ufuna ezwe wena wedwa okanye induku ivuke uma elele nawe wedwa okanye uma nje eke wakhulunyiswa yindoda ethi iyamshela avele angene esikhathini ngokushesha.Lezo zinto ziyingozi ngoba zenza uhlale ungenamali kwazise phela wena usebenzela ukuthenga umuthi futhi zenza uthando luphele kabuhlungu impela.Asisebenzeni ngothando olukhona sikhohlwe olomuthi ngoba luchitha nesikhathi lunjalo nje.
I-NFP isalidinga ithuba lokukhombisa ubuqotho
MHLELI: ENingizimu Afrika angeke ukhulume ngepolitiki ungayibali iNFP noMengameli wayo uNkk Zanele Magwaza-Msibi uyathanda awuthandi.Ukusungulwa kwaleli qembu kwavula ikhasi elisha kwipolitiki yaseNingizimu Afrika okwaba yiqembu lokuqala elathi lifika leza nokuhlukile okusha ebalazweni lepolitiki yaseNingizimu Afrika.I-NFP iyiqembu lokuqala ukuphakamisa ukuthi abafundi abaphume ku-matric sebenezincwadi zokushayela mahhala, iNFP ingamavulandlela ngohlelo lwezolimo nokuxhasa imiphakathi ngogandaganda njengoba bonke omasipala sebekwenza, ukunakekela abangenabani.
Kumele siwazise umphakathi waseNingizimu Afrika lelo qiniso.Siyiqembu lokuqala ukuveza singafihli ukuhlonipha ubuholi bomdabu amakhosi nezinduna nokuhlonipha iqhaza labo emiphakathini yasemakhaya.Ukuqoqa okungenhla siyiqembu elikhuluma ngezinto ezithinta abantu ngqo, asikhulumi ngemilingo eshiwo ngabanye uma bekhankasa.Phezu kwazo zonke izinselelo esesibe nazo njengeqembu kusuka ngo-2014 kuhlabeka umengameli wethu ngokugula, 2016 sangangena okhethweni lwemikhandlu, kube wu-2017 abanye abazibiza ngabaholi befaka iqembu enkantolo kwaze kwazaleka ubambimbiswano ngomyalelo wenkantolo olwalubizwa nge-INEC noma Interim National Executive Committe eyasiyisa engqungqutheleni ngoDisemba 2019.
Siyababonga nabaholi ababeyibambe lapho kuze kube manje.Nakulo nyaka uphindile futhi uMlotshwa nahambisaba nabo basifaka enkantolo bethi ababazi ubuholi beqembu.
Uma besho nakulokhu amalungu eNFP asathembekile siyabonga kakhulu sengingasho ngithi sekuyantwela ezansi maduze nje leya NFP yango-2011 izobuya uma sekuhambe ababulali bayo.Zithembe NgobeseEnquthu
Kumqoka ukuthembana uma silwa nobhubhane
MHLELI: Ngithanda ukudlulisa umbono wami ngomgomo weCovid-19.Sekusuke enkulu inkulumo mpikiswano ngendaba yomgomo weCoronavirus.
Uhulumeni wakithi akakaphawuli ngalokhu.Kuningi abantu abakushoyo ezinkundleni zokuxhumana ngendaba yamakhambi okuvikela nokwelapha iCoronavirus.Yize singakugqugquzeli ukuthi uhulumeni aphendule yonke into eshiwo ezinkundleni zokuxhumana, lokhu sibona sengathi kumele angenelele eze nezincazelo ezizogculisa isizwe ngale mishanguzo.Abantu abaningi abanakho ukucaciseleka kahle ngamakhambi okuzivikela nawokwelapha izifo.
Abanye baye babone kufana.
Lokhu-ke kunobungozi ngoba uma uhulumeni engabacaciseli, ngeke banqabe ukugonywa kuphela, bazogcina sebenqaba namakhambi okwelapha.Lokhu kuyosibeka kwenkulu inkinga ngoba kuyoba nzima ukusiza abantu abangasathembi lutho eqhamuka ezibhedlela ezelapha lesi sifo.Kuzogcina sekunzima nokufundisa abantu ngalesi sifo uma sebeze bakholwa wukuthi lesi isifo ngesakhiwe.Njengamanje iNingizimu Afrika iyingxenye yamazwe enza ucwaningo ngamakhambi amane okungenzeka alaphe lesi sifo.
Lolu cwaningo olwaziwa ngeSolidarity Trial luholwa yiNhlangano yezeMpilo eMhlabeni jikelele.Lolu cwaningo lufake la makhambi: Remdesivir, Chloroquine noma Hydroxy Chloroquine, Lopinavir neRitonavir, Lopinavir ehamba neRitonavir kanye ne-InterferonBeta-1a.Lolu cwaningo lwenziwa emazweni amaningi ehlukene, kumele uhulumeni abachazele kabanzi ngalo abantu ukuze kungabi bikho ukusola.
Uma siqhubeka kanje, abanye bazogcina bewenqaba nawo la makhambi yize kunobufakazi bokuthi ayasebenza.Ubungozi obukhulu obukhona, ngobokuthi noma angatholakala amakhambi okuzivikela kulesi sifo, kuyoba nzima ukugculisa abantu bakithi ukuthi ngempela leli khambi liyasebenza.Lokhu kuyobeka ingcindezi enkulu kubasenzi bezempilo, okuyibona okumele banike abantu la makhambi.Uhulumeni kumele ayicacise le nto, ngoba uma eqhubeka eyiziba izodala umonakalo omukhulu, abantu bazokholwa yilokhu abakuzwa ngalabo abangabambisani nala makhambi.
Abantu bazongamethembi uhulumeni, nakho konke akushoyo.Leli yithuba lokuba abaholi bafundise abantu ngocwaningo olwenzekayo emhlabeni ngalesi sifo, bese beyaveza ukuthi lusithinta kanjani thina lolu cwaningo.
Uma silwa nobhubhane, kubaluleke kakhulu ukuthembana.Sanele NgcoboEPITOLI
Othandweni sekwaba semfuleni wegazi
MHLELI: Namuhla ukuzinikela kumuntu ngenhloso yokumthanda sekufana nokuzinikela ekufeni ngoba awazi azokwenza khona mhla ungahambisani naye.Emandulo uthando kwakuyinkundla yentokozo kodwa manje sekwaba yinkundla yegazi lapho kuqedwa khona abesifazane kade betshelwe ukuthi bayathandwa.Amadoda anonya asaphendula uthando udobo lokudoba abesifazane ukuze basondele becabange ukuthi bayathandwa kanti bazokwenzakaliswa.Sesisaba nokuthembeka kwabesifazane sibakhombise ubumqoka babo ngoba abanye balinyazwe ngabantu ekade bekhuluma njengathi bezenza qotho kanti bafihle ubulwane kubo.Izingane zethu sezisaba ngisho ukudlala emnyango ngoba nebesithi umalume uzwa kuthiwa udlwengule ingane maqede wayibulala, obani ubulwane madoda?Ngibhala lo mbhalo ngihlengezela izinyembezi uma ngicabanga ngezimbali zezwe ezibulelwe kujeziswa ukuthi azinamandla.Phakathi kwababulewe ngibala uZolile Khumalo namanje umndeni wakhe usazikhotha amanxeba ngokumthuma enyuvesi ngethemba lokubuya neziqu kodwa wabuya neziqu zokufa, no-Uyinene Mrwetyana owabulawa maqede umzimba wakhe washiswa.Singabesilisa abanjani uma isizwe sizizwa singaphephile uma sihleli nathi.
abesifazane bebala elimhlophe nabo bathuka izanya ngenxa yamadoda anonya ehlangene nabathakathi abazibiza ngezinyanga.Siyofike sithini kuMdali kumbe emindenini kwelizayo ngegazi labantu esilichithe bengenacala.Sikhala ngobubha mhlawumbe uNkulunkulu nezinyanya basidinelwe siyisizwe esibi esingenanembeza.Lunga kanxaba
Amaphoyisa aqhwaga abantu imizi yabo eMlaza
MHLELI: Ngithi ake ngidlulise kwelakho iphephandaba ngezinkinga nenkohlakalo okusihlasele eMlaza kodwa abantu bathule sengathi akonakele lutho.Konakele futhi ngendlela okuyiyona le nto isidinga umphakathi ukuthi uzithathele wona ngokwawo umthetho ngoba kule nto kungene kwathi shi abantu bezomthetho.Kunabantu abahamba beqola abantu imizi noma amakhaya.
Ngizokwenzela isibonelo, uma emzini mumbe kungasenabazali kufika lezi zigebengu seziphethe amaphepha omgunyathi.Zifike zibatshele ukuthi umuzi ngokwemiyalelo yenkantolo usuthengiwe sekuzomele baphume bayofuna indawo yokuhlala.
Babuye bathenjiswe imali encane eyisinxephezelo uma nje bezovuma ukusayina amaphepha okuvuma ukuthi umuzi bayawudedela udayise.Labo abangavumi kuzofika iqembu labantu lizokhipha ngenkani bashaywe bahlukunyezwe ngazo zonke izindlela zokusabisa.
Lowo muzi uzobe usuphenduka owephoyisa.
Le nto iningi nje eMlaza futhi igcwele kakhulu esigcemeni kwa-U.Uyazibuza ukuthi kanti umsebenzi wephoyisa emphakathini yini uma kuzosuka wona amaphoyisa asebenzisane nezigebengu kukhishwe abantu ezindlini zabo.Kumanje kunabantu abangazi ukuthi bazolalaphi ngoba imizi yasemakubo isiqhwagwe amaphoyisa aphatha izibhamu imini nobusuku emagcekeni ukuze uma udlula ubone nje ukuthi yimpi yodwa.Uyazibuza-ke ukuthi iphoyisa elinomuzi walo elawuthenga ngokusemthethweni kwenzeka kanjani lihlale liqalaza egcekeni lihlezi liphethe isibhamu somsebenzi ngesandlaBesicela i-Ipid ingenelele kulolu daba, ikakhulukazi kwa-U ngoba konakele.
Siyadinga uNgqongqoshe wamaPhoyisa, uMnuz Bheki Cele, enze uphenyo olunzulu.Angiphathi-ke okwekhansela ku-ward 86, alibizi ngisho nomhlangano kube kunezinkinga ezinzima kangaka.OkhathzekilaEMLAZA
Sesifikile isikhathi sokuthi ixoxo nexoxo lizigxumele
MHLELI: Nginesifiso sokubeka uvo lwami mayelana nokusebenza komfelandawonye we-ANC, Cosatu neSACP osufana nento engekho.
Ngicabanga ukuthi sesifikile isikhathi sokuthi inhlangano nenhlangano ithathe isihlalo sayo ukuze ibhekane nezinhloso zayo.
Ngizovuma ukuthi bekunesidingo sokuhlangana kusabhekenwe noMbuso wobandlululo ngoba kwakufanele uhlaselwe ukuze uwe.Uma sizibheka ngayinye:I-ANC eholwa nguMnuz Cyril Ramaphosa isisembusweni manje futhi ingumqashi ngezindlela ezehlukene nasemazingeni ehlukene.
Abanye abangabaphathi ezinhlakeni zikahulumeni babuye babe nokungayihloniphi imigomo yezabasebenzi ngaleyo ndlela basuke sebephambana nemibono yelungu lomfelandawonye.ICosatu, ephethwe nguNksz Zingiswa Losi, kumele ihlale esihlalweni sokumela abasebenzi ukuze ibhekane nokumela abasebenzi ngokugcwele.
Njengamanje sinenqwaba yabasebenzi bangaphandle abasebenza kuleli ngokungemthetho.
ICosatu kufanele isebenzisane noMnyango wezaBasebenzi ukubheka ukuthi abaqashi bayahambisana yini nemigomo yokuqashwa kwabasebenzi nokuholelwa kwabo ngokwemigomo kahulumeni.
Njengamanje iCosatu ikhala ngokushiywa ngaphandle ezinqumeni ezithathwe yi-ANC bese bethi bazoqala phansi baxoxe ngento engeke isashintsha.
Kuyo yonke le nto umuntu olimalayo ngumsebenzi oba wumgilwa wobhululu.I-SACP, emelwe uDkt Blade Nzimande, kumele yenze umsebenzi wayo.
Kakade izinkolelo zayo azifani neze-ANC.
Le nto yokuthi bangabaqaphi benhlangano ebusayo ayikho futhi ayisoze yabakhona ngoba imigomo nezinkolelo zabo azifani.
UbuKhomanisi nohwebo olukhululekile akufani.
NgoLwesihlanu mhla ka-18 ngamangazwa nguMnuz Solly Mapaila ethi beyiSACP abanankinga ngokuthi ubani ongena ePhalamende noma ngabe unephunga lenkohlakalo inqobo nje uma ejutshwe yi-ANC kulungile.
Ngabona ukuthi mhlawumbe usekhohliwe wukuthi bebekulabo ababethi uMnuz Jacob Zuma akaphume eMbusweni ngoba unephunga lenkohlakalo.
Ngazibuza ukuthi kanti yini abathi bayigadile uma bezodedela i-ANC ifake abantu abanenkohlakalo.
Nakuba singathi alukapheli nya ubandlululo ezinhlakeni ezithile kodwa kubalulekile ukuthi inhlangano nenhlangano kulezi ezingenhla ibhekane nenhloso eyasungulelwa yona ukuze ifeze injongo nezinkolelo eyasungulwa phezu kwazo.
Njengamanje uhwebo olukhululekile luhlulekile ukuletha impilo engcono kubantu ngobuningi babo emazweni amaningi alandela le nqubo yohwebo olukhululekile okungangokuba amazwe amaningi anezikweletu ezesabekayo amanye awa bhu ngenxa yezikweletu.
Mhlawumbe kungaba yisikhathi esihle lesi kwiSACP sokuthi ifake eyayo inkolelo yezomnotho ezweni isebenzise esikufunde ekuhlulekeni kobuKhomanisi kwamanye amazwe ngoba eyongxiwankulu isihlulekile ukuphilisa abantu kangcono ngobuningi babo.
I-SACP ngeke izibone ukuthi isebenza kanjani uma isancike kwi-ANCUmuntu nomuntu akahlale esihlalweni sakhe ukuze abhekane nezinhloso zakhe ngqo.B KhathieThekwini
Abashenxe omkhulu nogogo ePhalamende badedele intsha
MHLELI: Kwelakho kangisaqondi ukuthi kwenzakani eMzansi.
Ngibona ubaba uSipho Hlomuka eshesha ukungenela komasipala abaphethwe ngamaqembu aphikisayo kodwa abangaphansi kwe-ANC akakwenzi.
Ngabe ubona ukuthi kasimboni yini singabantu ukuthi ufuna ukuzuza omasipala abangekho ngaphansi kwabo.
Mina kangikhali ngoba kangisaboni kwi-ANC ukuthi ukhona ongayebi imali, okanye obhekela obhululu nabasondelene naye.
Uthi wawazi ukuthi indoda ethembeke kangaka, uDkt Zweli Mkhize ingasolwa ngenkohlakalo?Unenhlanhla yena ngoba (uMengameli Cyril) Ramaphosa usalayeza ngokummisa esikhundleni kodwa kuMnuz Ace Magashule wangenela ngokushesha.
Kusobala ukuthi kwayena wubengayilindele le nto yokushenxisa abantu ukuthi ingagadla nakubangani bakhe.Ngokwami sengathi i-ANC yonke iyasoleka enkohlakalweni.
Kungethusile ukukhishwa kwesibalo sentsha engasebenzi.
Kusobala ukuthi ubugebengu abukazuphela eMzansi ngoba abantu abasha bahleli emakhaya, banesikhathi sonke sokuhlela ubugebengu ukuze baziphilise.
Selokhu kwaphatha i-ANC nje abantu abasha badonsa kanzima.
Kwabona abaholi bazibhekela bona nobhululu babo nemndeni yabo.
Abanye abantu kuya ngokuya badonsa kanzima.
Ake kungakhishwa izibalo zabangasebenzi kodwa kwakhiwe amathuba emsebenzi,  basebenze  imisebenzi esakhula omkhulu besebenza.
Babengayanga nasesikoleni kungakaphathi i-ANC?
Sekwanele kwaphatha i-ANC noma kufuneka ozokwakha izindlu zangasese, sekufuneka ono-matric.
Uzibuze ukuthi uzokwenzani u-matric.
Ngisho abasebenza ezitolo sekufuneka wona ngokunjalo nakonogada.
Ngiyafisa kube noshintsho nasePhalamende, kuthi bonke abaneminyaka engaphezu kuka-60 baphume, kungene intsha engasebenzi,  bona bahlale phansi bahole impesheni.
Phumani bantu abadala ePhalamende kungene intsha isebenze.
Mhlawumbe ingaqhamuka namaqhinga amasha, izwe liye phambili.
Izwe limile, kunalokho yinkohlakalo nje okukhulunywa ngayo, ubugebengu, yisifo iCorona neKhomishini kaZondo.
Ukuthi izwe libhekephi mina angiboni kulobu buholi bomkhulu nogogo abagcwele ePhalamende.
Mabashenxe nabo manje bayohlala nemndeni njengabethu ogogo nomkhulu abakhishwa emsebenzini, kwathiwa abayodla impesheni.
Thanda Mnikaziwempuphu Chonco KWESAKWAMTHETHWA
Kumele seseke intsha yakuleli futhi siyilalele ukuthi ifunani
NAMHLANJE iNingizimu Afrika igubha usuku lwentsha.
NgoJuni 16 kusuke kukhunjulwa ukuzidela kwabafundi baseSoweto, ababezabalaza nokwaholela ekutheni abanye abafundi babulawe ngamaphoyisa, ngesikhathi bebhikishela isiphakamiso sokuthi kufundwe ngolimi lwesiBhunu.Izinselelo ezibhekene nentsha yanamhlanje azifani nalezo zango-1976.
Ngeshwa nentsha yamanje isabhekana nokucwaswa ngokwebala njengoba sibonile kugonyuluka abafundi abafunda ezikoleni zabelungu lapho abafundi babantu abamnyama besuke beyingcosana khona.Kuyadabukisa ukuthi ngo-2020 kusaliwa impi yebala kodwa le mpi isazoqhubeka uma kusazothi kukhulunywa ngayo kujahwe ukumbambatha, kube ngabacwasi abashaya imithetho yokuthi kumele siyikhulume kanjani le ndaba futhi kube khona abathi abantu abamnyama bayathanda ukukhala ngokucwaswa isidingo singekho.Ngaphezu kokucwaswa ngokwebala inselelo enkulu intsha yanamhlanje ebhekene nayo ukuntuleka kwemisebenzi.Miningi imizamo ekhona yokulwa nalokhu kushoda kwemisebenzi kodwa ziningi ezinye izinto eziyimixhantela yakho ezidinga ukulungiswa ukuze imizamo izothela izithelo.Eminye yale mixhantela ububha, ukungalingani kwemfundo etholwa yintsha yaseNingizimu Afrika, ukungafinyeleli kwamathuba kuyona yonke intsha, ukungabi bikho kwengqalasizinda kwezinye izingxenye zezwe, ukungabi nolwazi ngokushintsha kwezinto nomthelela wezobuchwepheshe, ingcindezi intsha ebhekene nayo nezinye izimo zempilo.Kuyadingeka ukuthi uma kukhulunywa ngokusiza intsha kubhekwe yonke into hhayi uhlangothi ololudwa kuphela.
Kumqoka nokuthi kukhunjulwe ukuthi abantu abathandi izinto ezifanayo ngakho akungathi uma kubekwa etafuleni iziphakamiso ngezinto ezingasiza intsha kwenziwe lokho ngendlela eyodwa noma kucatshangwe ukuthi wonke umuntu kumele lokhu okuphakanyiswayo kumsebenzele.
Akuyona yonke intsha efuna ukuzisebenza, akuyona yonke efuna ukusebenza ngezobuchwepheshe futhi akuyona yonke ezosebenza kwezikaqedisizungu.
Asiyeseke intsha ngendlela ezosiza yona futhi asizwe kuyona ukuthi iyiphi indlela edinga ukusizwa ngayo.
Asixazulule izinkinga, siyeke ukulwa sodwa singama-Afrika
MHLELI: Ngithanda ukuzwakalisa uvo lwami.
Mayelana nendaba ephume kwiSolezwe ngomhlaka-6 Septhemba.
Isihloko besithi: Kuvalwa izitolo zabokufika ngenxa yokwesaba.
Bengifuna ukuveza ukukhathazeka nokudumala ngesenzo esenziwa ngabahlali bakuleli becwasa abokufika.
Akusibona bonke abakufika abafika nobudlwangudlwangu kuleli likaMthayina.Abanye bafike ngokuzothola impilo engcono abazosimamisa ngayo imindeni yabo esele emazweni abo.
Kungasibona futhi bonke abahleli ngokungemthetho lapha ezweni lethu.Impela ngizalwe emuva kwenkululeko yaseNingizimu Afrika.
Kepha umlando esengike ngawuzwa ukuthi amaqabane naboMkhonto Wesizwe babefuna indawo yokufihla ikhanda kuwona la mazwe ngenkathi izwe lethu lisabhekene nobunzima bobandlululo.Kungani manje sizobulalana sodwa, sixhaphaze impahla yabo njengoba kwenzekile Kwandonga ziyaduma.
Sekuchaphazeleke nakuleli likaBhanana njengoba eTshelimnyama sekubalwa izigameko ezinjenga lezi.
Kungabe sisadiniwe ukuthi bahleli kule lizwe noma sesiyabantshontshela okungokwabo, abafike bazakhela kona mabefika kuleli?
Kuyadumaza okwenzeke kuleya ndawo nakwezinye ezichaphazelwe ilolu dweshu lokulwisana nabokufika.Liveza isithombe esibi ngabantu bakuleli.
Ngiyazwelana nokuthi abahlali bakuleli bazizwa sengathi uhulumeni akabanakile kodwa unakekela abantu bangaphandle.Besingatholwa isixazululo ngaphandle kokuzwisa omunye umuntu ubuhlungu.IsiZulu sithi okoniwe ngomlomo kulungiswa ngomlomo.
Asibumbaneni silungise izinkinga zethu njengendlu emnyama.
Singazibukisi nabezizwe sibulalana sodwa, sigcwele inzondo yokucwasa odadewethu nabafowethu.
Nginxuse nabaphathi bezwe lethu ukuthi bangenelele.Sanelisiwe NhlangulelaeThekwini
Masifunde ukonga imali nokugwema izikweletu
NGIYATHEMBA ningene kahle onyakeni omusha.
Konje nithe uyanicika lo mbuzo?
Pho sizokwenzanjani ngoba sesijwayele ukubuzana phela ukuthi singene kanjani?Sethemba ukuthi imali isekhona emabhange akekho ozosibelesela ngeklabishi nophuthu, ngoba imali siyisebenzisa kahle.Ngiyacela njengoba kuqala unyaka sihlele kahle imali yethu, ukuze sazi izidingo ezinqala, izinto ezingenasidingo esichitha kuzo imali, siphinde songe.Kubuhlungu ukubona abantu beme kolayini abade ababheke komashonisa beyoboleka imali yokuya emsebenzini neyokuthenga umfaniswano wesikole sezingane.Ngangicelile ngoDisemba ukuthi, anothi uma senithenga inyama, iziphuzo negilosa bese nithenga nomfaniswano wesikole.Kulo nyaka ngicela sizwane nabangani esizodlala nabo izitokofela zokulondoloza imali.
Ngisho noma ungaqala ngokubeka uR100 ngenyanga, leyo mali iyawenza umehluko.Imali ayibekwa ngumuntu osebenzayo kuphela kodwa nabahola imali yesibonelelo kahulumeni bangabeka noma uR20 ngenyanga, ozokwazi ukubalekelela ezidingweni zabo.Ngiphatheka kabi uma ngibona odadewethu begcwele ezinxanxatheleni zezitolo uma kuphela inyanga, sekungene imali.Ngiye ngizibuze ukuthi ngabe babeka malini nokuthi baphoqelekile yini ukuyokhithiza ngosuku lokuqala enyangeni.Kulo nyaka ngiyacela ukuthi sonke sifunde ukulondoloza imali, lokho okuncane esikutholayo kufanele sikucaze kahle kube khona imali esiphila ngayo nemali esiyilondolozayo.Siyazi ukuthi umnotho wezwe awukhuli kahle ngakho kudingeka ukuthi sonke sizame ukuwuhlelela ngokucophelela.
Okokuqala esingakwenza wukuthi sizame ukonga imali bese sisukuma siyofesa sifune imisebenzi noma sivule amabhizinisi ethu.Akusimina ngedwa onigqugquzelayo ukuthi nonge imali, nesazi kwezomnotho kwa-Efficient Group, uMnuz Dawie Roodt, sicele abantu ukuthi bonge ngoba izwe lingase lingene kwinzikamnotho.URoodt uthe abantu bakuleli bakweleta uR1.8 trillion, okusho ukuthi abaningi abakwazi ukuzikhokhela kahle izikweletu zabo.Ngiyanicela ukuthi nibophe izifociya, ningaboleki imali komashonisa ngoba vele ngeke yande imali uma sekuphela inyanga, zamani ukuphila ngamasentshana akhona njengamanje.Kubalulekile ukuthi sizazi izimo zethu sezikweletu ukuze sizihlelele ukuzikhokha ngesikhathi esifanele nokuthi sikwazi ukuthenga enye impahla ezosakhela ikusasa elingcono.Uma ufuna ukwazi ngesimo sakho sezikweletu ungathinta izinhlangano ezihlukene okubalwa iTransUnion ku-0861 482 482 noma ku-www.transunion.co.za naku-www.clearscore.com*Ngiyaphinda ngiyanixwayisa ngokutshala imali ezinkampanini ezinithembisa inzuzo engakholakali.
Uma ningenaso isiqiniseko sokuthi inkampani enitshala kuyo imali isemthethweni noma cha ngicela nithinte iFinancial Sector Conduct Authority (FSCA) okuyiyona elawula izinkampani ezisebenza ngemali eNingizimu Afrika.I-FSCA itholakala ku-0800 110 443 noma ngokuvakashela iwebsite yayo ethi www.fsca.co.za.
*Ngithintwe ngumthengi obefuna ukuthenga igolide kwenye inkampani manje efuna ukwazi ukuthi ngabe isemthethweni yini.-Uma inkampani ithi idayisa igolide noma okunye okumbiwa phansi ngiyacela nithinte iFSCA nibone ukuthi leyo nkampani ivunyelwe yini ukudayisa leyo mpahla ethi iyayidayisa nokuthi umsebenzi ewenzayo usemthethweni yini.-Mina ngazi ukuthi igolide limbiwa ezimayini kodwa zikhona nezinkampani okuthiwa zinegunya lokulidayisa kuhle ukwenza isiqiniseko sokuthi zivumelekile ukwenza lo msebenzi ngaphambi kokutshala imali yakho kuzona.
*NgoDisemba bengifonelwa ngabantu bekhala ngezitolo ezibadayisela ukudla okubolile nefenisha engekho sesimeni esifanele.-Uma udayiselwe ukudla okubolile kubalulekile ukuthi uqale ufake isikhalo kuleso sitolo esikudayisele ukudla okubolile.
Uthinte nehhovisi labathengi baso ngaphambi kokuthi ungishayele ucingo.
Mina ngingenelela uma kuwukuthi abakusizi ngalutho.-Uma uthenge ifenisha engekho esimeni esikahle nakhona kufanele uqale ufake isikhalo esitolo.
Uma bengakusizi, usungaxhumana nami.-Ungayithinta iConsumer Goods and Services Ombudsman (CGSO) etholakala ku-0860 000272 noma ku-www.cgso.org.za* Uma unenkinga edinga usizo lwezabathengi ungathumela i-email [email protected]
Ziningi izindawo ezidinga ukuhlanjululwa ngokwesintu
Lihle iqiniso, asingalokhu siya le nalena, ngabe sithi liyafa izwe?
Selifile.
Sesifike esikhathini lapho kufanele singama-Afrika sizibuze ukuthi inkululeko esasiyilwela ngakube eyokuhlala nokuthenga imizi yabelungu, ukuba sezikhundleni ababeziphethe noma kwabe kungukukhululeka kwemimoya yamathongo ase-Afrika, namagugu akhona njengalokhu saphucwa sakhohliswa ngakho?
Ngakube kwakungukubuyela emuva ezindleleni esasenza ngazo esathelwa ngobhici sangabe sisazibona?
Kuningi esingakubuza kulokhu esikubiza ngenkululeko.
Sithi izingane zethu zifunda ezikoleni zabamhlophe, zikhuluma isingisi, olwazo ulimi ziyalwesaba, luyasehlisa, sifunda amaphephandaba ezinye izilimi awethu do.Le mibuzo ngiyibuza ngoba izwe lithathwe labekwa ezandleni zomuntu omnyama okunguyena owalahlekelwa kodwa uma ubheka konakala ezandleni zakhe futhi nguyena okhuthaza ukonakala okwenzekayo.
Ngokwesintu sase-Afrika kwakuthi uma kuvele isehlakalo endaweni noma inxiwa lelo lingcolisekile, lalihlanjululwa.
Uma abababili kade bengabonanga ngaso linye kwakhona umsindo nokuxabana kwenziwe usiko lokuthelelana amanzi ukuze nezidalwa ezilele zibuyise izibusiso ezase zilahlekile.Ngikusho lokhu ngoba izwe liya ngokuya lishona phansi ngenxa yomlando ongazange walungiseka sesithe sikhululekile.
Ngesonto eledlule singakayi kude, bukela insambatheka eyenzeke ePhalamende.
Kuthiwa uwayengumengameli ngesikhathi sobandlululo, uMnu FW de Klerk, akaphume ePhalamende.
Lowo ongumengameli wamabhizinisi kahulumeni naye akaxoshwe.
Umbuzo engisale nawo emuva kwakho konke okwenzekile, ngakube bayimbangela yini yokuthi izwe nomnotho walo kube la kukhona namhlanje?
Impendulo ithi cha.
Ucha wami umi ekutheni sathatha izintambo zikahulumeni kunezindawo eziningi ezazingcolisekile namhlanje eseziyinkinga.Umnuz Pravin Gordhan njengamanje nguyena owengemele wonke amabhinisi kahulumeni.
Izinkinga zala mabhizinisi zisuka la: inkampani yezindiza, i-SAA yayithwala izikhali zokuyobulala okwakuthiwa amaphekulazikhuni, aphinde agibelise bona ababeyothatha izinqumo zokubulala ababelwelwa inkululeko.
IDenel yakha izikhali zokubulala amaphekulazikhuni, inhlangano yokusakaza iSABC yayisetshenziselwa ukuhlwanyela amanga ngokwenzekile, kwabe kungumshini wamanga wamabhunu.
I-Eskom kwabe kuyingodla kagesi owawukhanyisela bona kuphela, iTransnet eyingxenye ngezinqola zokuthutha esasingakwazi, nazo izikhali.Umbuzo uthi zonke lezi zikhungo zahlanjululwa yini?
Ngesikhathi uhulumeni usudlulela kwabamnyama kwakukhona konke lokhu kungcola.
Nabo abamnyama qobo bahlenzekile yini izandla zabo ngokwemindeni yabo?Kuningi okwenzeka ePhalamende.
Umengameli owuphahla nensika yobandlululo, uVerwoerd, wabulawelwa khona ePhalamende.
Lagezwa sathathwa isithunzi sakhe?
Imithetho eminingi yobandlululo beyishayelwa kulo.
Uma sekungena thina abamnyama kunhlanjuliliwe lokho?Ibhilidi likahulumeni, i-Union Building namhlanje okumiswe isithombe sikaMandela emagcekeni alo, lihlanjululiwe?
Ave isithombe sikaMandela simiswe phezu kokungcola kwangaleso sikhathi?Bukela okwenzeka emanyuvesi.
Sijabule sagxuma sabheka phezulu kuthiwa emanyuvesi sekuzofundwa ndawonye.
Ayephethe izifundiswa ezimhlophe ezazingafuni lutho.
Uyakhumbula eWits usolwazi omhlophe owaziwisa ebhilidini wancamela ukuzibulala inyuvesi izophathwa ngomnyama?
E-DUT namhlanje kufa abafundi belekanyana, akukho lutho olwenziwayo kwenzenjani?
Ngabe ngumlando noma ngabaphathiswe lenyuvesi?
Zikhona izimpendulo zakho konke lokhu.
Ngiyishiya kuwena umfundo uyetshise.Bhedlindaba
Akuqiniswe ezokuphepha emanyuvesi
MHLELI: Ake ngiphawule ngalolu daba lokungaqini kwezokuphepha ezikoleni ngoba maningi amacala asebikiwe mayelana nezitshudeni ezishonela emagcekeni esikole okuyinto engayinhle ngoba abazali basuke bethembe ukuthi izingane zabo zivikelekile.Siyizitshudeni sibhekene nezinkinga eziningi sizizwa singaphephile emanyuvesi.
Sekukaningi sizwa kuthiwa isitshudeni silimale singaphakathi enyuvesi.Kushone isitshudeni eDUT ngenxa yodlame nokungabibikho kwezokuphepha eziqinile futhi akukho okwenzekayo noma izinyathelo azithathiwe ukukhombisa ukuthi bazoboshwa ababulele isitshudeni.
Kungasijabulisa ukuthi abasezikhundleni kuhulumeni bangenele kulolu daba ngoba kubonakala sengathi bayahluleka abaphathi benyuvesi.Okubuhlungu wukuthi konke lokhu okwenzekile kwenzeke emakilasini okufunda.
Sesiyesaba nokuyofunda ngoba sizizwa singavikelekile futhi nabazali bethu bathukile ngalesi sigameko.
Kunzima uma sekwenzeka izinto ezifana nalezi.Emanyuvesi nasezikoleni kumele kunyuswe izinga lezokuphepha ukuze izitshudeni zivikeleke nokufunda kuqhubeke kahle.Sanelisiwe WenziETHEKWINI
Limuncu leli hlaya lamaphoyisa kamasipala
MHLELI: Kwelakho eliwela umfula ugcwele, ngithi ake ngizwakalise ilaka lami.Le nto ngizoyibiza ngokumosha izinsizakusebenza, ukumosha uphethroli, imali yomkhandlu kanti ngaphezu kwakho konke iyihlaya elingahlekisi.Mhlawumbe yimi nomphakathi esingayazi inhloso yalokhu okwenzekayo.Ake ngiqale ngoMlaza laphaya emarobhothini eMega City.Esikhathini esiningi laphaya eMega City ufica imoto yamaphoyisa omkhandlu ikhanyisa amalambu aluhlaza.
Uma ubheka phakathi, ubone iphoyisa noma amaphoyisa ezidlalela ngamafoni, lapho i-traffic emarobhothini idla lubi.
Amatekisi azingenela noma ikanjani nje lawa aphuma edolobheni, izimoto eziphuma eMega city ngaphakathi zishaye ujenga kungahambeki.
Umbuzo wami uthi ameleni laphaya njengoba ezihlalele ngaphakathi ezimotweni esikhundleni sokuthi ahlele ukuhamba kwezimoto kwisiminyaminya?
Kunaloko uzowathola emisa izimoto ezihlola, ukuthi kwenzakalani emarobhothini, kawanamsebenzi.Okufanayo nokewenzeka kwaV emarobhothini.Sicela umphathi wamaphoyisa asicacisele ngokwenzeka laphaya ukuze sazi, singabi nemibuzo.D A NhlangulelaeMlaza
Inceku ihlulwe wumona ngoBeekay
MHLELI: Kwelakho eliyaye likhombise ukungachemi nelifundwa ngabantu abaningi ngenxa yolimi olunothile, ngiyacela ukuba ungiphe isikhandlana ngikhulise uzakwethu uMbhishobhi Themba Chonco ngakubhalile kwelakho lapho ethe khona “Alubhekisiswe uhlelo lukaBeekay.’’ Kuyiqiniso ukuthi inkomo iyalushayelwa ubisi lwayo.Emva kokufunda udaba olubhalwe nguGambushe nokuwumbono wakhe, yebo kuleli lizwe sinelungelo lokubeka imibono yethu kodwa ayingadumazi-ke abanye.
Uyabona lo mbono kaGambushe uyangidumaza ngoba uphuma kwinceku ezwakala ihlulwa wumona yaze yawukhiphela ngaphandle.Mhlawumbe Gambushe kuzofanele wazi ukuthi uhlelo lukaBeekay Mchunu (osesithombeni) akazisuseli yena ekhanda kepha usuke enikwe indlela ewumhlahlandlela eyinikwa umphathizinhlelo.
Uyabona umphathizinhlelo wayizama le ndlela yokufaka uDr Mahaye ekutheni asibuyisele esintwini nebala kwenzeka ngempela njengoba abalaleli balwamukela ngesasasa uhlelo lukaMchunu.Okunye okumele ukwazi Gambushe wukuthi lolu hlelo luwuhlelo olulalelwa kakhulu ekubeni lungena ngeSabatha kanye nje vo futhi lulele isithathu ezinhlelweni zoKhozi FM ngokulalelwa.Angithandi ingane yomuntu siyidlele umona nceku ngemisebenzi yayo emihle, empeleni njengoba mina nawe sizinceku simelwe ukuhalalisa imisebenzi emihle eyenziwayo.Angifuni ukuthi uMchunu asizwe kabi singabalaleli bakhe ngoba izinkomba zithi mina nawe siyamlalela okusho ukuthi uyasinika lokhu esikudingayo.Kumele engabe abalandeli bamaNazaretha bayakhala ngokuthi banikwa usuku olulodwa okuyaye kube yiSabatha ekubeni ezinye izinkolo zinikwa inkonzo yangesonto, kunokuba bakhale bayamemana.Sengiphetha uboke uvakashe eBuhleni uyolunguza ukuthi amasiko esintu kawekho yini kuleli bandla.Uma uphika Gambushe uthi iNazareth Baptist Church akusilo isonto eliphethe isintu, lilethe lelo phambili ukuze uBeekay alicubungule.Khabzela “KB” MzimelaEZWELIBOMVU
ILotto ngeke isathenjwa
MHLELI: Ake ngiveze umbono wami ngophenyo lweSpecial Investigation Unit (SIU), ngokusebenza nokwenzeka kwiLotto.
Njengoba iSIU imatasa iqoqa ulwazi lwamakhompyutha nemiqingo kwiLotto, ngineqiniso lokhuthi uphenyo balwenza ngoba bazi ukuthi vele amantshontso kade kwase edliwa.Lokhu kufumbathisana kuthiwa bekwenziwa ngamalungu asezikhundleni eziphezulu egixabeza abangani nezihlobo zawo imali.
Ngicabanga ukuthi yinto ekhona leyo sekuyikho nje ukuqoqa ubufakazi bese ziyochithana enkantolo.
Njengoba uphenyo luzogxila eminyakeni ewu-6 eyedlule, ngibona lokhu kuzokwenza iLotto ingathenjwa kakhulu kunakuqala.
Kodwa Ithuba, elengamele iLotto lapha eNingizimu Afrika, lizongathenjwa ukusebenza kwalo.
Ngikusho lokhu ngoba Ithuba alikaqedi ngisho iminyaka ewu-10 lisebenzisana nabakwaLotto.
Yingakho abantu bezoyingabaza iLotto neThuba.
Phela kuthiwa kayinuki ingosiwe.
Sesobabona bevela enkantolo abayosile, cishe abanye kade bengakayidli, abanye sebeyidlile ngalokho-ke bayobe badle icala benobhululu babo.
Kade besikelana amantshontso benqakisana nangamathenda, kungalandelwa indlela eqondile yokuwakhipha kwawo.
Sengathi kungavela konke okuyiqiniso ngalezi zinsolo.
Okubi nje wukuthi isithunzi nokwethenjwa kweLotto kuzokwehla kubantu.
Kuyangijabulisa nokho ukuthi abakwaLotto bahlezi bebuyisela emphakathini.
Phela kuvamile ukuba baxhase izinhlangano ezingayenzi inzuzo.
Nezikole banakho ukuzixhasa ngokulungisa ingqalasizinda yokudlala nangemifaniswano yokudlala.
Bayaxhasa nangezinto ezifana nemitapo yolwazi enobucwepheshe besimanje, okuyinto ebaluleke kakhulu leyo ukunciphisa umthwalo emahlombe kahulumeni.
Likhulu kakhulu iqhaza elidlalwa yiLotto emphakathini.
Kodwa iqiniso kwabanukwayo kumele livele futhi lizovela.Ngiyayithanda nendlela iSIU, amaHawks nophiko lwezokushushisa abaphapheme ngayo kule minyaka embalwa edlule.
Phela lezi zinhlaka kade sezifana nenja engenamazinyo.Sibahle NgobeseENQUTHU
UNgizwenkosi uyaziphoxa ngokukhulumela futhi
MHLELI: Ngisacela unginike isikhadlana ngizwakalise ilaka lami ngomsakazi ebengimkhonzile uNgizwenkosi Mlandowamachunu Mchunu (osesithombeni).
Yize esengekho kwezokusakaza kodwa uyohlale engumsakazi engimkhonzile.Ukumkhonza kwami yingoba ubesiqhakambisa isiZulu emsakazweni Ukhozi FM nokuyinto esilahlekile manje ngenxa yokuthi iningi labasakazi lizibona lilahla uma lisakaza ngesizulu.Ngizoke ngingene ngithi ntshi ekungezwaneni kwakhe nowayenguzakwabo uTshathugodo Khathide Ngobe.Ngithi wayenguzakwabo nje yingoba babehubha uhlelo uSigiya Ngengoma nanokusebenza ndawonye emsakazweni Ukhozi, yize sewakhonjwa indlela ekubeni uTshatha yena esayibambile.Ingxabano ebukeka isusa uNgizwe isiyasinenga thina bantu bakuleli.
Okwenza sinengeke ngukuthi uMacingwane uneconsi nochuku okuyinto engafuneki kubantu ubona singayindawo nje.Uchuku lususwe uNgizwe walusabalalisa ezinkundleni zokuxhumana.
Sengiyifundile yonke into ake ayisho ngoTshatha okubukeka emsukela ngoba zolo lokhu bebengamathe nolimi besasakazela Ukhozi.Mina bengingalindele ukuthi uNgizwe uzokhulumisa okomuntu ongawubonanga umbombo kathisha.
Ukukhuluma kwakhe kabi ngoTshatha sikuthathe njengomuntu ovimba ngempumelelo yomunye umntwana.Phela singabalaleli siyazi ukuthi bebengamathe nolimi futhi ubungeke ubahlukanise nhlobo kodwa kumanje sesizwa izindaba.Okungenze ngaloba kwelakho ukuthi usabise imbongi engiyibiza ngembongi yamaqiniso uKwazi Nsele.Umfoka Nsele usezakhele udumo ngokusho into eyiqiniso njengoba ebuze ngamathuna aseGoli nje kodwa uNgizwe usemsabise ngokuthi umfana uncome uTshatha ngokushayela uSigiya Ngengoma kahle.Mina ngisasho nje ukuthi uNgizwe akehlise umoya bese ebhekana nenselelo akuyo ayeke phansi ingane enhle njengonina uThembi yenze into esegazini kuyo okuwukusakaza.KB MzimelaEZWELIBOMVU
UKhongolose uchizela abavoti bakhe
Mhleli: Kwelakho eliwela umfula ugcwele, ngenhlonipho ngiyacela ukudlulisa ilaka lami ngempatho esiyitshengiswa yiqembu elibusayo.Kuyacaca manje ukuthi ukungasebenzi kwentsha ezweni uhulumeni ukwenza ihlaya.UMengameli wezwe uthembise abantu izijumbana zokudla ukuze bathibe indlala, waphinde wabathembisa umhlomulo kaR350 engikhuluma nje kukhona abangakazitholi izimpendulo ngezicelo zabo, bebe bathenjiswa.Kuyadabukisa ukubona iqembu elibusayo lichizela abavoti balo ngalolu hlobo.Yayiqinisile ingwevu kwezokuhlaziya ipolitiki, uSolwazi Somadoda Fikeni, uma ithi abanye abantu bavotela igama leqembu kanti abanye bavotela izenzo zalo.Ngikusho lokhu ngoba kucacela ngisho ingane encane manje ukuthi uKhongolose ukhohliwe abavoti kodwa bafumbathisana bodwa emahhovisi thina emakhaya sibulawa indlala nevoti lethu.Kuyobaphinda okwabehlela mhla iDemoratic Alliance (DA) ikhala yemuka neNelson Mandela Bay neTshwane.Kwakuyizo izimpiko lezi esezibavale amehlo manje.
Ngiyafunga ngiyagomela mhleli, la kwelikaZulu, baningi omasipala abayoqhoqhobalwa ngamaqembu amancane ngoba uKhongolose ubhizi uyatamasa kanti iDA ne-EFF bayakhankasa.Nanku u-2021, soke sibone ukuthi iyozala nkomoni, abaqhubeke nje.
Sibanga no-Ethiopia noBotswana namhlanje emnothweni kungenxa yabo ubuvila nobudedengu engathi babufundela.Freeman Sifundo ManyoniEnseleni
Asithobele umyalelo kamengameli wokuvala izwe
MHLELI: Okokuqala mangizwakalise ukubonga kuwo wonke amakholwa ngokuhlonipha kwawo abambisane nohulumeni ekumiseni ukuhlanganyela futhi abekezele ahloniphe ngoba ecabangela impilo yezakhamuzi zaseNingizimu Afrika nabo bonke abakuleli zwe.Ngizibonga izinkolo ngokwehlukana kwazo okubandakanya amaKhrestu, amaNazaretha, amaSulumane, amaHindu, abenkolo yesintu nezinye ekumiseni imikhuleko eba ndawonye besabele kwikhwelo likaMengameli Cyril Ramaphosa neziphathimandla zonke zaseNingizimu Afrika.Singekhohlwe uNgangezwelakhe noNdunankulu kaZulu, uMntwana waKwaPhindangene, amakhosi asendlunkulu wonkana ngomlomo womntwana izinyane lesilo (umntwana uNhlanganiso) alidlulisele ezinduneni zonke lapha eGoli.
Izwi lafinyelela emphakathini lokuthobela isibalo sokuhlangana kwabayikhulu ndawonye sasheshe safika kithina nokuthi siqhubeke ngemfundiso endala yenhlanzeko yananelwa yisizwe ikakhulukazi lapha eGauteng.Yingakho nalokhu kokuvalwa kusheshe kwezwakala kwahlonishwa ngoba nezinduna bezilishumayela lelo vangeli.Yebo yize izingqinamba zibe khona futhi zisekhona, ikakhulukazi kwezamabhizinisi okubandakanya nemboni yamatekisi kodwa ukuthobela umthetho kumele sikubonge.
Babenezingxoxo nohulumeni ezinokuthula nokuvikela isizwe.
Ngicela ukubonga bonke abaholi bamaqembu aphikisayo ngokukhuluma ngezwi elilodwa.Ngicela ukuba nombono wokuthi ongqongqoshe abamele i-NCCC (National Coronavirus Command Council) bangazishiyi ngaphandle izinhlaka ezithintekayo ezinqumeni abazithathayo.
Kuhle baxhumane nezinhlaka ezithintekayo ngaphambi kokuba bayomemezela okanye benze isithangami sabezindaba esishiya thina mphakathi sinemibuzo engaphenduleki.
Yiqiniso sinamaqembu ethu ezombusazwe ngokwehlukana kodwa uma niwashiya kude sizobuza kuwo singatholi zimpendulo ezigculisayo.
Makubanjiswane.Ngicela umnyango wezempilo ulibuyekeze kabusha uhlaka oluzongena emakhaya luzosihlolela iCoronavirus.
Sinemibuzo yokuthi ngabe umnyango wezempilo ikakhulu lapha eGauteng ubathathephi labo abazosebenza, ubaqashe nini wabaqeqesha nini?
Futhi usebenzise ziphi izindlela ukubaqasha?
Ngicela lubuyekezwe lolu hlelo ukuze kusizakale bonke abantu ikakhulu abawalambele amathuba omsebenzi.
Kungakuhle kuthathwe i-ward ne-ward ngokukamasipala.Ngiyanxusa futhi bahlolwe ukuthi baphile kahle yini kwabona uqobo abanalo yini igciwane ukuze izwe lingatheleleki.
Ngisamile ekunxuseni isizwe ukuba sithobele umyalelo kamengameli wezinsuku ezingu-21 nemibandela yakhona.Madoda YendeEGOLI
Anoqaphela izicagogwana zamaqembu okhethweni
Uma kusondela izinketho, ziningi izigigaba ezivelayo ezinye zazo wukukhandwa kwamaqembu amasha isigubhukane ukuze nabasunguli awo bacoshacoshe emavotini ukuze badle bacwebezele izisu.
Nokho-ke angikho lapho.Njengelungu lokuqina leNFP, ngithi angikhuze bonke laba abakhanda izipaza zamaqenjana abo ukuthi abahlukane nokuthi uma bekhuluma nabezindaba bathi bavela kuNFP.Ngizobhekisa kakhulu eqenjini le-ABC naleli elethulwe ngesonto eledlule elibizwa nge-Apemo.Ngiyabaxwayisa ukuthi abadlale ibhola bangadlali indoda.
Le politiki yabo ayisasebenzi, abangafundi ukuma ngeNFP.
Amaqembu abo awekho ezingeni leNFP.
Kuyaziwa ukuthi iNFP ingunombolo-5 ngokwezibalo zabavoti nokumeleleka kuzwelonke ePhalamende.
I-ABC ne-Apemo kabekho ndawo, siyoqala ukubabiza ngamaqembu ezepolitiki angempela uma sebemelelekile ngokwezihlalo ePhalamende.
Okwamanje sisengasho ukuthi basengamaqhumamponjwana amaqembu.Abalandeli be-ABC ne-Apemo baye emaqenjini abo bevele bengasekho kwaNFP, bebevele sebentunta nendishi.
Ngakho belu ukungaphatheki, sebekhande izicagogwana zokududuza ebebezibiza “Ngomngani womngani wami”.
Ngifisa ukubakhumbuza ukuthi iNFP yehlula Inkatha Freedom Party ukuyiqeda.
Izinhlelo zonke zethu ziyaqhubeka.
Ngiyabonga.
Zithembe NgobeseILUNGU LESIGUNGU ESIPHEZULU LE-NFP, KWAZULU-NATAL
I-Eff ifike kwezwakala yadlondlobala
I-EFF kulo nyaka ibigubha iminyaka eyisikhombisa selokhu yasungulwa ngo-2013 kodwa uma singabheka amagalelo esiwakhombisile, ungathi yinhlangano ekade yaba khona.Uma sibheka ukudlondlobala kwayo, kubonakale ngokuthi ikhuphule isibalo sayo samalungu ayimele eziShayamthetho nasePhalamende eCape Town.Ngo-2014, okwakuwunyaka wokhetho lukazwelonke nolwezifundazwe, KwaZulu-Natal yahlomula ngezihlalo ezimbili kuphela, kwathi kuzwelonke yaba neziwu-25.Ngonyaka odlule KwaZulu-Natal ivuke nezihlalo eziyisishiyagalombili, kwathi kuzwelonke yathola eziwu-44.Lapha kubalwa nesibalo samakhansela elibe nawo ngo-2016, abalelwa ngaphezu kuka-800 ezweni lonke, KwaZulu-Natal bathola awu-64.Lokho kukhomba ukuthi abantu baseNingizimu Afrika bayakholelwa kuyo.
IsiZulu sithi ingwe idla ngamabala.
Lokhu kufakazelwa yindlela edlondlobala ngayo ngokwezibalo.
Lokhu kuwubufakazi bokuthi isenza lokhu abantu abakudingayo nokubathokozisayo.Ngesikhathi isungulwa, abahlaziyi nabaphrofethi bamanga abayinikanga thuba, bathi izoshabalala kuhle kwamazolo ebona ilanga.Baze bayifanisa nezinye izinhlangano ezasungulwa ngaphambi kwayo.Ikhombisile kodwa ukuthi ize kule ndima yazi kahle ukuthi abantu baseNingizimu Afrika badingani.Ukufika kwe-EFF kwenze abantu abansundu babuyelwa yithemba ngoba iyabalwela ezimeni okubalwa kuzo ukuhlukunyezwa emsebenzini nasekucwasweni ngokwebala.Sekube nezinto eziningi esezenzekile okubalwa kuzo isitolo esakhangisa izimpahla zokugqoka i-H&M eyayilulaza isithunzi somuntu omnyama.Ukungenelela kwe-EFF kwenza lesi setolo sehlela ngezansi saxolisa ezweni ngesenzo saso.Muva nje isitolo iClicks sikhiphe isikhangiso esasibukela phansi isithunzi somuntu omnyama.Lokho kubange ukuthi kube khona imibhikisho, lesi sitolo savalwa izwe lonke.
Konke lokhu i-EFF ikwenza ngokulwela ibala lomuntu omnyama, ingakhathalele ukuthi ungowaliphi iqembu lezepolitiki.Yiso lesi sizathu esenza ukuthi ngithi ingene kulo mdlalo wepolitiki seyazi ukuthi izokwenzani futhi konke ekwenzayo ikwenza ngempumelelo.Umbuzo ongaqhamuka ngothi izenzo zayo zibenzelani abantu baseNingizimu Afrika?Ngabe sizobona le nhlangano idlondlobala isuka ekubeni yiqembu lesithathu elikhulu ekulawulweni kwezwe iba ngelesibili noma ngelokuqala na?Uma kodwa ubheka lapho isuka khona nesikhathi esikusona njengamanje, kuyabonakala ukuthi isithunzi somuntu omnyama sibonakala sivikeleka kakhulu, nabantu bebuyelwa yithemba.Sengiphetha nje, ngithi ngabe kuzokwenzekani okhethweni lohulumeni basekhaya okulindeleke ukuthi lube ngonyaka ozayo?Ngabe ekwenzile i-EFF phambilini kuzoyizuzisa amavoti amaningi?Konke sekulele kubavoti ukuthi ngabe bafuna ivoti labo libenzeleni.Khumbulani NeneIkhansela le-EFF eMgungundlovu
Kubalulekile ukuphepha ezikoleni
KUPHELILE ukuphola.
Ziyavulwa izikole ngoJuni 1.
Ingabe sikulungele yini lokhu?Lona ngumbuzo osezingqondweni zabazali nabafundi bakaGrade 7 no-12 njengoba kuyibo abazoqala babuyele esikoleni uma kuqala inyanga ezayo ngokwesimemezelo soMnyango weMfundo eyisiSekelo.Noma ziziningi izingqinamba ezibhekene noMnyango wezeMfundo kuleli kepha ngiyakuncoma ukukhombisa ukuhleleka kwalo mnyango ngandlela thile.Noma isekhona imibuzo ngezinhlelo zokuqikelela ukuvikeleka kwabantwana kodwa ukuqala ngedlanzana ngaphambi kokubuyisela bonke abantwana emagunjini okufunda kukhombisa khona ukuthi icatshangiwe le ndaba.Kusekhona-ke esisazibuza khona ukuthi ngabe kuhleliwe yini ngaphambi kokuvulwa kwezikole.Kulokhu singabala ukuhlanzisisa ukuze kubulawe amagciwane athwele isifo iCovid-19.Kuzofanele kube nezibulalimagciwane nokunye okubulala amagciwane, kulungiswe nesimo samanzi ukuze abantwana bahlanze izandla njengoba imigomo yokuvikela lolu bhubhane isho.Ngokwemibiko ye-United Nations Educational, Scientific and Cultural Organisation (Unesco) okukhona ngaphansi kwayo iNigizimu Afrika, India, USA, China, Mexico, France, Turkey, Brazil, Australia, Egypt, Greece, United Kingdom, Canada, Saudi Arabia, New Zealand, Norway, Denmark, Lebanon namanye amazwe; zilinganiselwa ku-90% izikole ezivaliwe emazweni angu-186 ngenxa yegciwane iCorona emhlabeni jikelele.UTUMELO Moloi efutha i-hydrogen peroxide eyisibulalimagciwane.
Yena nozakwabo uBheki Rachilo noDada Maseko bagqugquzela ukuthi kufuthwe ezikoleni ukuze kuphephe abantwanaZikhona izikole emazweni ambalwa lapho abantwana sebeqalile ukubuyela esikoleni okuzofanela sibukele kuwo ukuze sinqande ukubhebhetheka kwalesi sifo ukuze nempilo ibuyele kweyejwayelekile kancane kancane.Lapha singabala amazwe afana neChina, Japan neDenmark.La mazwe ashintshe izinhlelo zawo zokuhlanzwa nokuphathwa kwezikole ukuze kuphephe abantwana.
Izikole zifuthiwe, zahlanzwa ngaphambi kokuthi abantwana baqale ukufunda.Nathi eNingizimu Afrika kasiqhelelene nokwenza uhlobo olunzulu nolukhethekile lokuhlanza nokubulala amagciwane ezikoleni nasemahhovisi.UTumelo Moloi nozakwabo uDada Maseko noBheki Rachilo beMist Hygiene, eThekwini naseGoli, babone ukubaluleka kwalo msebenzi bahlanganisa amakhanda bakwenza kwenzeka.“Siqala ngokuhlola ibhilidi, bese sisebenzisa imishini yethu ekhipha okusantuthu okumhlophe okuthwele i-hydrogen peroxide okuyiyona ebulala kwasani eyigciwane elingaba khona endaweni,” kuchaza uTumelo.Uthe abantu bavumeleka ukungena kuleso sakhiwo emva kwehora uma umsebenzi wokuhlanza sewenziwe.
Uthe uma sekufuthiwe, kubalulekile ukufaka imishini yokufutha abantu ngaphambi kokuthi bangene kuleso sakhiwo esesishlanziwe.Nesibulalimagciwane siyadingeka ukuze abantu noma abantwana bahlanze izandla okuyizo ezisabalalisa amagciwane ngokuthintathinta.Kuzobaluleka ukusebenzisana kwabaphathi bezemfundo nongqondongqondo bokuhlanza izakhiwo ikakhulukazi ezikoleni lapho abantwana bethu befunda khona.Uma kungabanjiswana, ukubhebhetheka kweCovid-19 singakunqanda ezikoleni ukuze imfundo iqhubeke.Lokhu singekwenze ngokuhlanza nje kuphela kepha nokuqikelela ukuthi:Abantwana bethu bagqoka izifonyo ngaso sonke isikhathi.Abafundi nothisha abagulayo bahlale futhi banakekelwe emakhaya.Baqikekelele ukungathintathintani kwabafundi nothisha.Sibakhumbuze ukugeza izandla ngaso sonke isikhathi ngensipho noma ngesibulalimagciwane kahlanu noma ngaphezulu ngosuku.Ukushiya isikhala phakathi kwabo.Ukungahlangani kwabafundi abaningi ndawonye, okusho ukuthi imidlalo yokuzilolonga ithi ukumiswa ezikoleni.Ukuqikelela ukuthi abafundi banikezwa ulwazi olubafanele nabazoluqonda nge-Covid-19.
* UPhindile Zulu uyiPublic Relations Specialist nePublic Facilitation Consultant KwaZulu-Natal, eGoli naseKapa.Umsebenzi wakhe wukuqinisa ubudlelwane phakathi kwamalungu ehlukene emphakathini nakwezamabhizinisi.
[email protected]
Luyancomeka ushintsho emsakazweni Ukhozi FM
MHLELI: Ngiyakhuleka kunina beSilo, nina beNkashana kaMenzi eyaphuza umlaza ngameva.
Ngiyathokoza ukuthola ithuba lokubhala kulo iphephandaba Isolezwe eliwela umfula ugcwele, yimi induna yamaBhinca kuzwe lonke Sizwe Ndlovu, Kwasjula.
Ngithanda ukuphawula okokuqala ngqa, selokhu umsakazo Ukhozi FM lwenze izinguquko, ngimshayela ihlombe obehlanganisa ithimba labasakazi abazogadla ngabo ezinhlelweni ezahlukene.
Ngithi kuye uwushayile umsebenzi wakhe kwezinye zezinhlelo, ngizoqala ngohlelo lwasekuseni Vuka Afrika.
Lolu hlelo lumnandi ngendlela eyisimanga, uyezwa ukuthi abasakazi bayinto ehlangene futhi bakwenza ukhohlwe yizinsizi zakho ekuseni uye emsebenzini ngomfutho.
Ngithanda indlela uSipho Mbatha enza ngayo uyakhombisa ukuthi uvuthiwe kulento yokusakaza.
Uke wadlala umyalezo (voice note) kaLinda Sibiya emoyeni, naye encoma uhlelo ngendlela olumnandi ngayo noMroza Buthelezi kanjalo noNolwazi Machi.Ngizocela ukuza ohlelweni lukaBheka Mchunu olwasemini, lolu hlelo lunezihloko ezakhayo.
Lapho akafakwa khona uMchunu ufike angene athi khaxa, unomfutho omnandi emini.
Qhubeka Mchunu wakhe isizwe ngezihloko zakho.
Bese ngiza ohlelweni lwantambama lukaSiya Mhlongo benoSelby Mkhize, hhayi luyabanda uhlelo!
Ngicabanga ukuthi bagejile oKhozini ngoba uMhlongo akayena umsakazi ongasaka iDrive.
Unomoya ophansi kakhulu kanti ntambama sidinga umsakazi ozosenza sikhohlwe yingcindezi yosuku ebesibhekene nayo, kungaba isemsebenzini nakwezinye izindawo.
Lolu hlelo ludinga abasakazi abanjengoMafresh.
Ukube bafaka uMafresh noSelby kulolu hlelo lwantambama beluzoba sematheni kubantu abasha.
UMafresh udingwa ngabantu abasha ntambama unalento kaLinda Mr Magic Sibiya, yokuhlanya uma ephethe umbhobho.
Ngizocela ukwehlela ngezansi nami njengomlaleli oqavile.
Sizwe NdlovuInduna yamaBhincaKwasJula
Ugologo nelanga akuyibulali iCorona
ZININGI izigigaba emlandweni womhlaba ezisikhombisa ukuthi izikhathi ezinzima njengalesi esizithola sikuso kuyenzeka ziveze ngokusobala isibindi nomoya wobumbano ezweni.Kusukela ngesikhathi kumenyezelwa okokuqala ukufika kweCorona kwelakithi ngoMashi 5 nonyaka, ngihlabeke umxhwele ngomkhombandlela nokwesekeka esikuthola ebuholi bethu, kusukela kuMengameli Cyril Ramaphosa, kuye kuNgqongqoshe wezeMpilo uDkt Zweli Mkhize, kuze kufike kuNdunankulu KwaZulu-Natal uMnuz Sihle Zikalala.Isiqinisa idolo nendlela iminxa eyahlukene emphakathini esabele ngayo ekhweleni lokubambisana nohulumeni ekugwemeni umbhedukazwe ngenxa yeCoronavirus.Kubo bonke esesihlangene nabo kula masonto ambalwa edlule kuhlaluka ukuthi bazimisele ukufaka igxalaba ukuze siyinqobe le mpi - kusukela kubaphathi bamabandla, abaholi bomdabu, abelaphi bendabuko, abemboni yamatekisi, abezibhedlela ezizimele, izinyunyana zabasebenzi nabacoshela izindaba.Kuyathokozisa nokubona abamabhizinisi adayisa iziphuzo zabadala, abajwayele ukuvakashelwa yizindimbane zamakhasimende, bewulalela umyalelo wokusheshe bavale, ukuze kwehle ukuthelelana ngaleli gciwane.Siyazi ukuthi lesi akusona isinqumo esilula ngoba sibashaya.
Iqiniso wukuthi uma singashintshi ukwenza kuzolahleka imiphefumulo.Lo moya wokubambisana esiwubonayo ufakazela esihlale sikusho ukuthi ayikho impi uhulumeni angayinqoba eyedwa, ngaphandle kokubambisana nezinye izinhlaka zomphakathi.NgoMashi 25, bonke ongqongqoshe bazobe bephume ngobuningi babo, begasele ezifundeni lapho bewoshampeni khona, ngaphansi kohlelo luka-Operation Sukuma Sakhe, ukuyokhuluma nomphakathi mayelana neCoronavirus.
Le mihlangano ayizukuba nabantu abangaphezu kuka-100.Kufanele omunye nomunye kithina aqale ashintshe ukwenza manje.Kukhulu ongakuzuza ngokuzijwayeza imikhuba embalwa nje emihle ebukeka imincane kodwa engenza omkhulu umehluko, njengokuthi:· Umboze umlomo noma ikhala ngendololwane (ufingqe ingalo) uma ukhwehlela noma uthimula.
Ungavimba nangethishu, bese uyilahla lapho ingeke itholwe womunye.· Kubalulekile ukuqhela kwabanye abantu okungenani ngegxathu nesigamu (1.5m) ukuze bangatheleleki.· Geza izandla ngamanzi nensipho okungenani imizuzwana ewu-20 emanzini ahambayo uma ungena ekhaya noma ebhilidini; ngaphambi kokudla; noma uma uphuma endlini encane.
Uma kungenzeka, thola isibulala-magciwane.· Gwema ukuthinta itafula, isihlalo, udonga, isibambo sesicabha, ikhabethe noma udonga olunaleli gciwane bese uthinta umlomo, ikhala noma amehlo, ngoba ingangena kalula kanjalo iCoronavirus.· Akuphele ukwabelana ngokudla nangamapuleti nezipuni; nokusebenzisa iziphuzo ngebhodlela elilodwa, nokwabelana ngogwayi ngoba amathe ayabambelela kuwo.Siyababonga abamabandla asebevumile ukuvala izinkonzo zePhasika, bakhonzele ekhaya, noma kwiTV.Sicela labo abazoba nezinkonzo ezincane, abasebenzisa ama-microphone emabandleni, nabasakazi, baqikelele ukuthi bayawesula noma basebenzise amagilavu uma bewathinta ngoba nawo angaba yisidleke samathe aneCoronavirus.Sifisa nokuqondisa izinkoleloze ezikhulunywa abantu abathile mayelana naleli gciwane ukuze isizwe singaduki: Akulona iqiniso ukuthi iCoronavirus ayibahlaseli abantu abamnyama.
Ayikhethi bala; ihlasela noma wubani osondelana nayo.Akulona iqiniso ukuthi iCoronavirus iyaphela uma umuntu ethamela ilanga, noma ehlala endaweni eshisa kakhulu.Akulona iqiniso ukuthi ugologo, noma ezinye izinhlobo zotshwala ziyayelapha iCoronavirus.
Uma singasheshe sikhohlwe yila mampunge, senze lokho okufanele sizosondela ekuziqhelelaniseni negciwane.Akuyena wonke umuntu onomkhuhlane oneCoronavirus.
Isiqiniseko sokuthi uneCoronavirus noma cha usithola emva kokuthi kuthathwe isampula noma uketshezi ekhaleni (swab) luyohlolwa e-laboratory.Uma uzizwa unomkhuhlane onamandla ngokungajwayelekile, ukhwehlela, uphefumula kanzima, uphethwe yikhanda, kubuhlungu umphimbo namamasela, noma uke wasondelana nomuntu oseke wahlolwa kwatholakala ukuthi unayo iCoronavirus, vakashela umtholampilo ongasekhaya ukuze uxilongwe abezempilo.Bazokubuza imibuzo mayelana nomlando wakho wakamuva, kuthathwe isampula, uyiswe esibhedlela lapho uzobekwa khona wedwa kusalindwe imiphumela.Labo abanendawo eyanele ekhaya bazocelwa ukuba bazigqume ekhaya ngesikhathi kusalindwe imiphumela.
Uma imiphumela iveza ukuthi likhona igciwane, uzobe usuthathwa yi-ambulensi eyisipesheli, uyiswe esibhedlela esikhethekile, nesikulungele ukubhekana nabantu abaneCoronavirus.Sidlulisa ukubonga kubo bonke abasebenzi bezempilo ngesibindi ngomdlandla abawukhombisayo.
Bayinsika ekulweni nalolu bhubhane.
Sinxusa umphakathi ukuthi ungabakhiphi inyumbazana labo abangase batholwe beneCoronavirus, kanjalo nalabo ababahlengayo.
Lesi yisikhathi sokuthi sibambane ngezandla.Shayela inombolo yamahhala ethi: 0800 029 999 ukuze uthole eminye imininingwane.
* UNomagugu Simelane-Zulu unguNgqongqoshe wezeMpilo KwaZulu-Natal.
I-DA ifuna okukaKhesari kubuyele kuKhesari
MHLELI: Abelungu beDA bathi isikhathi sesifikile “azibuye emasisweni”.
Ilulwane uma lihlezi phansi libukeka njengegundane kodwa kungelona igundane.Uma lindiza libukeka njengenyoni kodwa lingeyona inyoni.
Uma ungabeka inyoni negundane bese ubuza ukuthi niyamazi lona bayoliphika bonke bathi cha cha cha asimazi.Ilulwane uma lihlezi phansi alikwazi ukusuka lindize ngoba aliyona inyoni ngokuphelele kufanele lishoshe lize liyokhuphuka ngodonga ukuze lindize.Ikomkhulu leDA liseNew York kodwa leli qembu eliholwa uMnuz Mmusi Maimane eNingizimu Afrika alikaze limthume emihlanganweni yalo eNew York ngoba unaleli bala okungelona elaseNtshonalanga.
Uyazisisa njengelulwane elizisisa egundaneni nasenyonini.I-DA uma kufanele ithumele ekomkhulu layo kuba abebala layo hhayi umholi wayo.Laba belungu bayazi ukuthi uyofika acwaseke ngebala lakhe.
Ubani owayesazi ukuthi kusekhona uMnuz Tony Leon kwiDA.Akaze aye ndawo kuphela ubebuka le sithunywa abafolose ngaso ukuthi senzani.
Okubuhlungu ukuthi abantu abebezenze amalulwane bahlambalaze isithunzi somuntu omnyama kwabaseNtshonalanga.Bazoqhubeka nokuthi singothathekile.
Ukwesula kukaMashaba ngibona kuzoba nomthelela ongemuhle kuMaimane othi akuyiwe engqungqutheleni.
UMashaba uzohamba nenqwaba yabantu lokho kusho ukuthi le ndoda izolahlekelwa abayesekayo kuleyo ngqungquthela bese iba yihlaya kwabaseNtshonalanga.Ngeke kungimangaze ukubona uNkk Hellen Zille noma * Leon engenela esokuphinda ahole leli qembu ngoba lona ubenziwa ihawu lengulube ukuze kuhehwe othathekile.UNksz Patricia De Lille angazihlomulela kulaba asebesaba ukubuyela ekhaya ngoba ngeke baqhubeke neDA uma abelungu sebemkhiphe ngokusemthethweni uMaimane nabo bonke abahola ezifundazweni njengoMnuz Zwakele Mncwango.Bafake abebala elimhlophe ngoba bafuna okukaKhesari kubuyele kuKhesari.Zinsizwa nezintombi zakithi ebezibhungukile akuqali ngani ukubhunguka futhi akekho umuntu oxoshwayo ekhaya uma esezule wadela wanethwa yizimvula zangaphandle.
Nani nizokwamukeleka ngemfudumalo ekhaya vele lalingeke lishintshe leli bala elinsundu libe mhlophe niyohlezi ninjena nje.Lindani M. NdebeleEmpangeni
UKZN : Isicelo sokuba kubhekewe izindaba zethu ngendlela efanele nokuthola umhlahlandlela ngezingxoxo
Kungithusile ukufunda umbhalo kaSolwazi Jonathan Jansen obunesihloko esithi ‘UKZN: It’s terrible seeing a varsity die, especially as it was preventable’ engosini yakhe ebishicilelwe yi-TimesLive ngomhla we-6 kuNhlolanja (February) 2020.
Njengomuntu owayeyiSekelashansela, ngicabanga ukuthi lo mbhalo wakhe bekufanele ube nokuqonda okungcono ngesimo, ungabi nehaba futhi uqinise kakhulu ezisombululweni.
Okulandela lapha ngezansi akubhekisiwe kuSolwazi Jansen noma embhalweni wakhe, nakuba ungihlupha, kepha kuyisitatimende esicacisa umbono weNyuvesi yaKwaZulu-Natal (i-UKZN).
Ukuqubuka kwezibhelu okusanda kwenzeka emakhempasini ethu kulula ukuthi kuthatheke ngokuthi izingxoxo phakathi komKhandlu wabaFundi nabaphathi beNyuvesi sezifinyelele kwangqingetshe okusho ukuthi phakathi kwalezi zinhlangothi zombili alukho olufuna ukugoba uphondo noma okusho ukuqinisa ikhanda phakathi kohlangothi olulodwa noma zombili nokuthi ukuphazamiseka kwezinhlelo bekungagwemeka ukuba izinhlangothi zombili zikwazile ukuvumelana.
Iqiniso wukuthi akulula ngaleyo ndlela futhi umthelela mkhulu.
UMkhandlu Wabafundi nabaphathi beNyuvesi babhekene nesimo esinzima kakhulu.
Akugcini nje ngokutholakala kwesisombululo salokhu esibhekene nakho manje kepha kumele futhi siqhamuke nesu lokuhlanganisa izidingo zeNyuvesi zezimali kanye nezidingo ezibalulekile zabafundi esikhathini eside.
Okufanele kushiwo kuqala ilokhu okusobala: udlame nokusabisa kuphambene nenqubo nomqondo wempilo yaseNyuvesi.
Labo abenza lezi zenzo abamele muntu.
Izenzo zokusabisa nezokucekela phansi impahla aziyona ipolitiki yanoma yiluphi uhlobo; empeleni ziphikisana nepolitiki nokusebenzisa umqondo.
Aziyona indlela yokubhikisha kepha ziyizenzo zobugebengu kanti iNyuvesi izophokophela ukuthi izigilamkhuba zishushiswe.
Siselapho asichithe ulimi lwepolitiki olusetshenziswa budedengu kucashunwa ngokungafanele u-Franz Fanon.
E-Afrika yonke ukuqhakambisa udlame kuka-Fanon osekuvamile kuphikisana nezinjongo ezinhle; njengoba udlame luholelele kolunye udlame kanti umphumela walokho yiloku esikubona namuhla.Abasebenzi abazinikele base-UKZN basebenze ngokuzikhandla ukuqinisekisa ukuthi isimo esihle kubona bonke abafundi bethu, ngakho kuyasikhathaza kakhulu ukubona indlela izinto ezenzeka ngayo ezibuyisela emuva.
Indlela yokwenza izinto ngodlame edlangile kwezombusazwe nesilimaze impilo yabantu abaningi eNingizimu Afrika iyindaba yezwe lonke, hhayi i-UKZN kuphela noma ngivuma ukuthi isilimaza kakhulu ngaphezu kwabanye abantu.
Kepha kufanele iphele njengoba icekela phansi wonke umsebenzi omuhle wabangasekho abanikela ngempilo yabo.
Ayamukeleki futhi isenzela phansi sonke manje nangomuso.AmaNyuvesi kahulumeni ethu aneqhaza elimqoka ukulungisa umonakalo osukela emlandweni wethu.
Ngokunika imiphakathi eyayicindezelwe ithuba lemfundo yaseNyuvesi, senza umsebenzi wesizwe futhi sakha isisekelo somphakathi onokulingana nonekusasa eliqhakazile.
Kepha ayikho iNyuvesi engathintwa yizimo esebenza ngaphansi kwazo.
Lapha sibala konke kusukela esimweni somnotho sezwe nezinjongongqangi zikahulumeni kuze kufinyelele ezimweni zenhlalo yomphakathi wendawo ezithinta umuntu ngamunye nemindeni yonke.IsiFundazwe iKwaZulu-Natal (i-KZN) singesinye sezifundazwe ezinezinga eliphezulu lobubha ezweni, njengoba izinga labantu abadala lingaphezulu kwamaphesenti angama-60.
Inselelo yokuntuleka kwemisebenzi, ephezulu ngendlela ethusayo nakubantu abaneziqu, yenza abafundi abaningi baqhubeke bahlale esikoleni ngaphandle kwenhloso etheni, okulandelwa umphumela wokuvalelwa ngaphandle ngenxa yokukweleta noma yokungaphasi okuholela odlameni.
Kanti futhi kuyinto ehlale yenzeka.Isicelo esikhulu soMkhandlu Wabafundi ukuthi iNyuvesi ivumele izitshudeni emindeni yazo ngaphansi kuka-R350 000 zibhaliswe zingayikhokhile imali yokubhalisa noma yesikweletu esidala.
Inkinga esibhekene nayo ukuthi lezi zitshudeni zilinganiselwa kumaphesenti angama-78 azo zonke izitshudeni zase-UKZN.
Ngaphezu kwaloko kungasho ukuthi zonke izitshudeni zase-UKZN emakhaya azo okunengena imali engaphansi kuka-R350 000 zifunda mahhala, okungasho ukuthi uma i-UKZN ingase ikuvume kungadlula inqubomgomo ekhona kahulumeni, kubeke isikhungo esimweni esibi kakhulu kwezezimali.
Isikweletu sabafundi base-UKZN ekupheleni kukaDisemba wangonyaka wezi-2019 besiyi-R1,7 billion.
Noma kunjalo kepha siqhubekile senza izindlela (njengokukugunyaza ukubhaliswa ngokwezimali) okusho ukuthi asikho noyedwa umfundi waseNyuvesi obekufanele akhokhe imali ephelele yesikweletu esidala ngaphambi kokubhalisa.
Empeleni imali enkulu edingeka kumuntu okweletayo imiswe kuR45 000 kumfundi ngamunye bese kuthi amaphesenti angama-67 abafundi kudingeka bakhokhe imali eyizi-R10 000 umfundi ngamunye yesikweletu sakhe.
Umbono weNyuvesi kulolu daba uholwa umgomo wokwemukela abafundi kodwa ibe iqinisekisa ukuthi iNyuvesi ihlala isesimweni esihle kwezezimali futhi iyachuma, ikwazi ukuphatha izimali zokusebenza zansuku zonke ngendlela eyeseka ukuhlinzekwa kwezidingo zansuku zonke, ukubhekana nezibopho zayo kwezezimali kubasebenzi, abafundi nezinkampani esebenzisana nazo futhi ikwazi ukulawula indaba yesimo sesikweletu esiphezulu – esiwedlula wonke amaNyuvesi eNingizimu Afrika.
Kuyacaca ukuthi okunye ukuvunyelwa kokubhalisa ngaphandle kwezimali ezidingekayo kungabeka iNyuvesi engcupheni yokugcina ivaliwe, okungalimaza wonke umuntu.
Noma kunjalo siyavuma ukuthi ukuntuleka kwezimali kusabalele kuwona wonke amakhempasi eNyuvesi futhi kungenza ukuthi abafundi abakweletayo bangaphumeleli ezifundweni zabo, okungabenza bavaleleke bangatholi thuba ngaphakathi noma ngaphandle kweNyuvesi.
Kuleli phuzu, isicelo sesibili esikhulu sabaholi babafundi ukuthi kumiswe uhlelo lokunqatshelwa ukubhalisa kubafundi abangaphumelelanga ezifundweni zabo.
Kepha iqiniso lithi abaphathi beNyuvesi banomsebenzi wokuvikela igama leNyuvesi ngokuqapha izinga nesithunzi seziqu zase-UKZN.
INyuvesi yaKwaZulu-Natali inentshisekelo enkulu ngomsebenzi wayo kubantu bendawo eyakhele.
Sinerekhodi elihle ekwemukeleni izitshudeni nezinga eliphezulu lokuxegisa amatomu esimweni sezimali.
Izinga liphezulu kakhulu kangangokuthi iKZN inesikweletu esingaphezu kwe-R1 billion.
Kepha iqiniso ukuthi iphakethe leNyuvesi noma likahulumeni aliwona umthombo ongashi.
Eqinisweni akusekho lutho ndawo zombili.
Singawenza kanjani umsebenzi wethu wokuba yiNyuvesi yomphakathi waKwaZulu-Natali, siqhubeke sichume ngasezimalini sibe siqinisekisa ukuthi isibalo esikhulu sabafundi bethi abakhathazeki ngokwezimali nasezifundweni?
Seloku ngiqalile ukuba iSekelashansela ngisebenza ngokuzikhandla ngaso sonke isikhathi nabaphathi nabaholi bezitshudeni sizama ukubheka izidingo zabo nesidingo sokuqinisekisa ukuthi sihle isimo sezimali seNyuvesi.
Esibambelele kukona wukuthi esikushoyo akusiko ukusabisa ezingxoxweni kepha yiqiniso elimsulwa esingeke silibalekele.
Njengoba bonke abantu abaqotho baseNingizimu Afrika befisa ikusasa eliqhakazile futhi bebheka abaphathi bamaNyuvesi kube kufanele kodwa ngeke senze imilingo kanjalo nohulumeni noma izinkampani.Ithini ke indlela eya phambili?Okokuqala nje, sidinga ipolitiki engcono.
Udlame kufanele luphele, futhi luphele ngokushesha futhi unomphelo.
Kanjalo, umkhuba omdala wokufuna ngenkani nokwehlela ngezansi kufanele uphele.
Yebo, zonke izinhlangothi zifika ezingxoxweni nezinhloso kodwa ngeke sithathe kancane umsebenzi wethu sonke wokusimamisa iNyuvesi negama layo.
Lokhu kufanele kube seqhulwini kithina sonke kanti lokho kudinga izindlela ezintsha zokubambisana nobuholi obuqotho ngempela ngasohlangothini lwabaphathi beNyuvesi nabaholi babafundi.Okwesibili, ukulungisa lesi simo esikhona kudingeka ukuthi sibe neqiniso ngokuthi yikuphi iNyuvesi engakwazi ukukwenza nalokho engeke ikwazi ukukwenza.
INyuvesi ngeke ikwazi ukubhalisa bonke abafundi abangakwazi ukuthola imali yakwa-NSFAS ekubeni u-NSFAS uqobo ubheka izinto ezithize ngaphambi kokuthi uxhase labo bafundi abadinga usizo.
Kusukela ekuqaleni iNyuvesi izimisele ukusiza abafundi bango-2020 abazothola u-NSFAS.
Sikhulu isidingo sokuthi sithole isisombululo kwizinselelo ezikhona ngaleli qoqo labafundi ngoba basethubeni elingcono lokungabi nesikweletu uma benakekelwa futhi besekelwa ngendlela efanele yiNyuvesi ukuze baqede izifundo ngesikhath.
INyuvesi izibophezele ekubambisaneni Nobuholi Babafundi ngaleli qoqo ukuthola isisombululo.Okwesithathu, iNyuvesi izimisele ukusebenzisana nabo bonke abafundi abasalelwe yisifundo esisodwa noma ezimbili ukuthi baqede ukufunda.
UMkhandlu weNyuvesi uzocabangisisa ukuthi yisiphi isixazululo esemukelekile sokusiza laba bafundi baqede isikole, kuthi uma kunesidingo kwenziwe ezinye izindlela zokuhlola abantu uma kuwukuthi indlela ekhona yokuhlola iyabakhinyabeza abafundi.
Iphini LeSekelashansela  namaDini EzokuFunda NokuFundisa banikwe umsebenzi wokuqoqa amagama alezi zitshudeni ukuze abhekwe yizinhlaka ezifanele zaseNyuvesi.NjengoSekelashansela noMPhathi wase-UKZN ngiqinisekisa bonke abantu baseNyuvesi nesizwe sonke ukuthi singabaphathi sizoqhubeka ukwenza izinto ngendlela efanele ngokubeka umgomo nombono phambili.
*Kuloba uSolwazi Nana PokuIsekelashansela NoMphathi wase-UKZN
Umnyango uhlanganisa amasu azosiza ngesikhathi esilahlekile
NJENGOBA izolo bekuwusuku olubalulekile okubuyela ngalo abafundi bakaGrade 11 noGrade 6 esikoleni emuva kwesikhathi eside behleli emakhaya ngenxa yokuqubuka kweCoronavirus, sikuqonda kahle kamhlophe ukuthi mukhulu kangakanani umsebenzi omele uMnyango wezeMfundo KwaZulu-Natal.Ngaphandle kokwenza konke okusemandleni ukuzama ukuqinisekisa ukuphepha kwabafundi nabasebenzi bethu ezikoleni, sinomunye omthwalo onzima osemahlombe ethu wokuqinisekisa ukuthi sinendlela yokuvala isikhathi esilahleke ngesikhathi kungafundwa.Kungalesi sizathu ngesonto eledlule besihlangene sicwaninga uhlelo lwethu lokuqinisekisa ukuthi abafundi bacijwa ngendlela efanele, i-Academic Recovery Plan.
Lapha besibheka zonke izindlela ezimqoka nezizoholela ekutheni izingane zethu zithole imfundo esezingeni elifanele nezokwenza kungazweli kakhulu ukuthi sekunesikhathi eside zihleli emakhaya.Ukucwaningwa kwalolu hlelo bekuhlanganise sonke isigungu esiphezulu sokuphathwa koMnyango i-senior management ukuze kuphunywe nezinqumo kanye nemiphumela edle ngokujiya nezosiza izingane zethu.
Ngingasho nje ngaphandle kokungabaza ukuthi ngasohlangothini lokuqinisekisa ukuthi abafundi bethu ababuyela esikoleni namhlanje nalabo asebevele bebuyele okunguGrade 12 noGrade 7 sibalungiselele kahle kakhulu ukuthi bangasali emuva ngenxa yesikhathi eside sokuvalwa kwezikole okwadalwa wumbhedukazwe wesifo esaqubuka kwelaseChina ngoDisemba nyakenye kodwa esesisabalele umhlaba wonke.Yize sazi ukuthi ukuvikela ukusabalala kweCoronavirus edume ngeleCovid-19 kuncike kakhulu endleleni yokuziphatha nokunakekela kubantu, nathi njengomnyango senze konke okusemandleni ukuqinisekisa ukuthi njengoba isibalo sabafundi sesizothi ukwanda kancane ezikoleni ngenxa yokubuya kwalaba bamabanga amabili kodwa ezokuphepha zihlala njalo zisezingeni eliphezulu.Phakathi kwezinto esizenzile nangesikhathi kubuya ithimba lokuqala, kube wukuqinisekisa ukuthi abafundi kabahlali ngokusondelana emagunjini okufundela kodwa bashiyelana ibanga elingaphezu kuka-1.5 metres ukuze kungathi omunye uma ethimula kumbe ekhwehlela kutheleke omunye.Siphinde saqinisekisa ukuthi bonke abafundi bethu sibathengela izifonyo okuzothi uma befika esikoleni bazifice bese beyazisebenzisa.
Siphinde futhi senza isiqiniseko sokuthi sihlinzeka ngamathanki amanzi izikole obekunzima ukuthola kuzo amanzi ukuze siqinisekise ukuthi abafundi nothisha bethu bayalithola ithuba lokuhlamba izandla ngaso sonke isikhathi ukuze bahlale njalo benezandla ezihlanzekile nokuyinto inhlangano yezempilo emhlabeni iWorld Health Organisation eyitusa kakhulu ekuvimbeleni ukusabalala kweCovid-19.Izibulalimagciwane zokuhlamba izandla nazo zikhona ukuze abafundi behlale njalo behlanza ngazo izandla.
Namagumbi okufunda kuyaqinisekiswa ukuthi zonke izinsuku ahlanzekile.
Siqinisekisile futhi nokuthi uma abafundi befika esikoleni bayabhekwa isimo sabo sokushisa khona uma kungukuthi kukhona oshisa ngokungajwayelekile sithathe izinyathelo ngokushesha ukuze simnike usizo ngokuphazima kweso.
Zonke lezi zinto ezisenzayo sizenza ngoba sikhathalele ukuphepha kwabafundi bethu okumqoka ukuthi bafunde ukuze kuthi uma iCovid-19 isidlulile kodwa bona babe ngabantu abazokwazi ukuba nekusasa eliqhakazile.Amathemba okuphepha nokuthola imfundo esezingeni aphezulu kakhulu.
Ngakho-ke sithi amaphaphu phansi.
Asiqinise kakhulu ekusebenzisaneni ukuze silinqobe igciwane.Kuleli qophelo ngiyafisa ukuphawula ngokudideka okuke kwaba khona kwezinye zezikole zethu uma kubikwe ngomuntu osehaqwe yigciwane.
Izikole eziningi bekuthi uma kuke kwabikwa zivele zikhiphe umyalelo wokuthi zizovala okungenani izinsuku eziwu-14.
Siyafisa ukucacisa ukuthi umthetho ohambisana nemigomo yezempilo uthi uma kunesehlo esibikiwe esikoleni, leso sikole kumele sivale amahora awu-24 okuyizinsuku ezimbili kuphela ukuze sihlanzwe kahle kubulawe amagciwane okungenzeka ukuthi akhona.Mayelana nokuhlolwa kwabantu kuleso sikole okubikwe kuso isehlo, indlela yokusebenza nemigomo yezempilo ithi kumele kuhlolwe kuphela labo abebeseduze nalowo okubikwa ukuthi unegciwane kunokuthi kuhlolwe wonke umuntu esikoleni.
Siyacela ukuthi sibambisane kakhulu kulesi simo.
Ukubambisana yikho okuyosenza sinqobe lesi sifo.Sengiphetha nje, siyafisa ukucacisa ukuthi sizoqhubeka nokusebenza ngokuzikhandla ukuqinisekisa ukuphepha kwabafundi bethu nokuqinisekisa ukuthi abasali ezifundweni zabo.Kungokokuqala ukuthi isizukulwane esiphila njengamanje sibhekana nesimo esibhekene naso njengamanje.
Lokho kusho ukuthi izinto eziningi sizozifunda ngendlela.
Kodwa-ke yize kunjalo, ukuphepha kwabafundi kanye nabasebenzi bethu sizolokhu sikubeke njalo eqhulwini.Masilandele imigomo emenyezelwe nguhulumeni yokuphepha siqinisekise ukuthi siyasinqoba lesi sifo esisihlalise lubhojozi.
* UKwazi Mshengu unguNgqongqoshe wezeMfundo KwaZulu-Natal
Kungcole kuyaxathuka ethawini -inhlokodolobha isiphenduke ihlazo
MHLELI: Idolobha laseMsunduzi, iPietermaritzburg, kufanele engabe liyigugu kepha libukeka liyichilo ngenxa yokuxathuka kwalo.Leli dolobha liyinhlokodolobha yesifundazwe iKwaZulu-Natal, kodwa lokhu akubonakali.
LinesiShayamthetho namahhovisi eminyango eminingi kahulumeni kodwa ngeke usho uma uhamba emigwaqweni yalo.
Kukhona namahhovisi kaNdunankulu wesifundazwe uMnuz Sihle Zikalala.
Ngaphezu kwalokhu linezindawo ezingamagugu nomlando wezwe ezinganakiwe.
Iyathusa indlela eseliphenduke laba yiyo.Uma ukhethe ukungena kulona ngaseMasukwane, ukhangwa wukuxathuka.
Uma ungene ngoBoshof Street yisimo esifanayo.
Ihlazo wukuthi kunezindawo ezinezikhotha phakathi edolobheni.
Utshani abugundwa.
Uma lina kuvumbuka yonke inkunkuma nokungcola kugcwale imigwaqo.
Kugcina sekunamanzi anyanyisayo edolobheni, ungafunga ukuthi inhloso wukufuya omiyane ngoba ubathola sebebhuza edolobheni.
Okunye okuxakayo yiphunga elibi elibeka impilo yabantu engcupheni.
Lokhu kwenziwa wukuthi amapayipi okuhambisa amanzi avalekile futhi akekho ozimisele ngokuwalungisa.Osomabhizinisi abaningi sebeyisono ngoba abantu sebeyanqena ukuya enkabeni yedolobha ngenxa yokungcola.
Angiyiphathi eyasemarenki akhona.
Ungafunga ukuthi kunomqhudelwano werenki engcole kakhulu kunawo wonke eThawini.
Amathoyilethi akhona kawasebenzi.
Amanye avaliwe.
Amanye avuliwe kepha ngeke ungene kuwona uwasebenzise ngokukhululeka.
Uma ungena uhilwa yiphunga ungena uze uyophuma.
Uthola abantu bezikhulula noma yikuphi lapho bethanda khona.
Kuvimbanise iphunga lendle nomchamo.
Kubi kakhulu - impilo yabantu isengcupheni.Kungani kunje?
Yingenxa yenkohlakalo?
Ngiyazi kunomlawuli ozimele, kepha imeya yedolobha ithule ithini uma kunje?
Mnuz Mzimkhulu Thebolla, ngabe unaso isibindi sokuzibiza ngemeya yedolobha elinje?Ngaphambi kokuba ngize ngifike kuZikalala njengoNdunankulu, ngicela ukuqala kuMkhandlu wesifunda uMgungundlovu okuyiwona owengamele uMsunduzi.
Ubuholi baseMgungundlovu buthuli buthini ngaleli hlazo ?Ngisho imigwaqo yakhona iyihlazo.
Ngisanda kubona omunye umuntu kuFacebook ekhala ngomgodi ophakathi nomgwaqo olimaze amasondo emoto yakhe e-Alexandra.
Abantu sebencamela ukuya ezinxanxatheleni zezitolo ngenxa yelesi simo.
UMnyango wezokuBusa ngokuBambisana noBuholi boMdabu wona uthuli uthina uma isimo sinje?
Yini?
Imali engekho?
Akuchazwe phela.
Siyazi kuke kwabikwa inkohlakalo edla lubi kulo masipala.
Obeyimeya uMnuz Themba Njilo, ukhishwe sekuvele sekonakele.
Imali ibisibhubhudlwe kakhulu - negama lakhe selimosheke laphela njengosomabhizinisi.
Sekulula nokukholwa abasola inhlangano ebusayo ngokuthi yayimfaka ngekhanda lo somabhizinisi ngoba kukhona abanezinhloso ezingasile zokudla imali ngenkohlakalo yamathenda.Ngenkulu inhlonipho baholi be-ANC, ngicela nicabange abaholi benhlangano yenu njengoMnuz Harry “Mtomdala” Gwala.
Nithi uGwala uthini ngani lapho ekhona uma idolobha azalelwa kulona liyihlazo kanje?Ngicela kuphele ukuzicabangela kunina.
Ake kubuye onembeza ngabantu okufa amabhizinisi abo ngenxa yokuxathuka kwedolobha.Sizwe NgcoboEMGUNGUNDLOVU
UNdosi kumele afunde isisoka kuKhabazela
MHLELI: Ngithanda ukuvumelana nomfundi welakho obhale ngaphansi kwesihloko esithi: UCele usazenza umkhuzi wamaphoyisa, oshicilelweni lwangoLwesithathu.Impela uNgqongqoshe uBheki Cele usengene wagamanxa ezintweni zokusebenza kwamaphoyisa kungafanele.
Uyena phambili, uMkhuzi wamaPhoyisa, uJenene Khehla Sitole, kawusekho umsebenzi wakhe.Okucika kakhulu ukuthi unomkhuba wokukhuluma noma yikanjani nesizwe.
Uyakhohlwa ukuthi isikhundla akuso singumusa wevoti labantu abavotela inhlangano yakhe.
Akehlise kancane.Ngiyazi abantu abafani, kodwa kungamsiza uCele ukuthi ake abukele kuDkt Zweli Mkhize ukuthi kukhulunywa kanjani nabantu.
UMkhize ngisho esitshela into enzima kanjani uyibeka ngesizotha.Umuntu onjengoMkhize kulula ukumhlonipha uma ekhuluma, wenze into akutshela yona.
OkukaNdosi kungena ngapha kuphume ngapha kwabaningi ngoba unesankahlu esingenasidingo.
Isikhundla asiphethe simqoka kakhulu sidinga isisoka, akufanele akhulumise okomuntu ogqugquzela ukuthi amaphoyisa namasosha abe nesihluku kubantu.Nginxusa uMengameli Cyril Ramaphosa ukuba abheke ukuthi ngabe uCele usasebenza ngokuyikho yini.
Uma esephuma esandleni nguye umengameli okumele amkhalime.Senzo HlengwaEZINQOLENI
UShenge ulimele iqiniso naseNdlunkulu kaZulu
MHLELI: Ngizwakalisa ukudabuka kwenhliziyo yami ngenxa yefu elimnyama elisibekele ubukhosi bakaZulu njengoba kusanda kuhamba ngokulandela eduzane kwabaseNdlunkulu kaZulu.
Ngithi nje umndeni, izihlobo nabangani nesizwe sonke mabalale ngenxeba.
Ngizwakalisa ukubonga kuMntwana waKwaPhindangene onguNdunankulu kaZulu ngokukhalipha kwakhe nokumela iqiniso.
UMntwana akathandi ukuchema nabantu abangahambisani nokuphatheka, abantu abangondlovukayiphikiswa.
Siyabadinga abantu abanohlonze abazomela iqiniso njengoMntwana.
UMntwana selokhu ema eqinisweni ngisho ebandleni lamaNazaretha walimela iqiniso, wabuza ukuthi liphikiselwani izwi leNkosi uThingolwenkosazane eyabhala incwadi iqoka umholi webandla ozolihola uma lona selushintsha ibhantshi (selukhotheme).Okwenziwa yiNkosi yesizwe saMaqadi ixova ibandla, uMntwana wakuhlaba wakuhlikiliza.
Nanamhlanje akakaze aguquke kulokho okwashiwo nguThingo.
UMntwana waKwaPhindangene wafundisa abantu ukuthi bayithemba into ebhalwe phansi njengoba uThingo lwenza.
UMntwana akazange aphinde azihlanganise nebandla njengoba kusenombango oqhubeka ngaphakathi kweNazareth Baptist Church osasezinkantolo.
UMntwana wakubuka kukubi ukuthi uma abantu bengavumelani ngento ethile, bese ezihlanganisa nabo.
Wabona kuyichilo ukuthi uma yena njengoyise wesizwe azihlanganise nanoma yiluphi uhlangothi, wakhetha ukuma phakathi nendawo.
Wayebuka ukuthi uyoba yini emlandweni engumholi omkhulu kangaka, uma sekuphuma isinqumo sithi ’uhlangothi obuwumbimbi nalo lulahlwe yicala ngenxa yamanga’.
Wayeyophinda abe yini nje?
Izwe lembethwe yifu elimnyama ngenxa yokuphikiswa kwezwi loThingo.
Kwathi nabantu abakhulu ababekelwa ukubheka ukuthi abantu bangacindezelwa ngamanga nangobuqili, lokhu esibona amanye amakhosi amaningi asephakathi kwabantu abayizigangi.
iNkosi  Buthelezi kayizange ibe nendaba nobuningi babantu, kayizange ibe nendaba neminikelo yezinkomo neyezinqama eyayingathengwa ngayo, ukuze ilidele iqiniso inamathele emangeni nasehlazweni.
Ngibuka  umbango usungaphakathi endlunkulu lapho abantu sebengenwe wumoya wokuphikisa izwi leMbube, eshiye ikubhalile phansi okumele kwenzeke uma isikhotheme.
Ngokuzwa kwami kuseyiyo iNkosi uShenge ethi izwe lonke nendlunkulu makuhlonishwe izifiso zikaNdabezitha kulokho akushiyile.
Ngiyathanda nami ukusho  ukuthi ondlunkulu bonke nabaNtwana basezindlini zonke mabahloniphe izifiso zeSilo.
Mabahlale phansi babonisane ngomoya wokuthula nokwazisana.
Bahlonishwa yizwe lonke naphesheya kwezilwandle.
Ngiyafisa  uNdlunkulu waKwaKhethomthandayo  naMazinyane eSilo behlele ngezansi, balihloniphe izwi likaMdlokombane.
Bonke abaNtwana basendlunkulu mababambelele ehlombe likaShenge ngoba uyindoda ongayethemba kwezamaqiniso.
Ngiyathanda futhi ukuthi baye kuMntwana uThembi Zulu-Ndlovu ngokuthi angawudungi umsebenzi wasendlunkulu, kwazise yena sewagana.
Makaphawule lapho ephawula khona kepha angafaki umoya wendlakadla phakathi kwezindlu zeSilo.
Uma enze kanjalo uyofike athini koyisemkhulu abalwela lesi sizwe, basibumba saba yilokhu esiyikho namhlanje.
Sonke masikhulumeni ngazwi linye siwuZulu, sihloniphe izwi likaBayede, ukuze naye lapho ekhona alale ngokuthula.
Thina siyisizwe samaZulu sizogcina sibukelwa phansi ngezinye izizwe.
AmaNazaretha aphikisa incwadi ebhalwe phansi yinkosi, iqoka umholi okhethwe emazulwini.
Kwala noma izinkantolo zisho ukuthi akukho mkokotelo encwadini kepha sangavuma ukulalela.
Namhlanje umlando uyaziphinda ngokuthi iSilo siqoke iNgonyama bese abaNtwana nondlunkulu bebanga umsindo ngoqokiwe.
Ngithi nje nina bezulu eliphezulu mayihlale phansi ibambe umthetho!
Masimhloniphe sonke owaqokwa ngamakhosi asendlunkulu alele othulini lomhlaba.OKHATHAZEKILE
Unolimi olunesankahlu uCele kepha uhlulwa umsebenzi
MHLELI: Ukuhloniphana kuyathengana.
Uma ungihlonipha, nami kulula ukuthi ngikuthobele, ngakho ukuhloniphana kukabili.
Uma ungangihloniphi, ungithatha noma yikanjani kulula nakumina ukuba nawe ngikuthathe noma yikanjani.
Uma ukhuluma nami noma yikanjani, uyangiphoqa ukuba nami ngingayihluzi into engizoyisho kuwena.Uma ungihlonipha, kunento oyithintayo kinima engithobisayo bese ngiba nenhlonipho.
Uma ungikhombisa inhlonipho nento oyishoyo isuke seyizwakala kahle.
Akwenzeki ukuthi ngingaqondi ukuthi uthini ngoba ngididiswa yindelelo yakho.Angiqondile kufundisa ngenhloniphi, kepha ngithintwe wukuziphatha kukaMnuz Bheki Cele, uNgqongqoshe wamaPhoyisa (osesithombeni).
Lo ngqongqoshe uyimpi nje uma ekhuluma nabantu.
Lokho kwenza kube lula ukufinyelela ekutheni ukukhuluma kwakhe akunayo inhlonipho.
Unesankahlu ongasazi ukuthi sibangwa yini.
Ukhuluma ngendlela engatshali inhlonipho kubantu, kungenzeka ukuthi usuke eqonde ukugcizelela akushoyo kepha kithina kufika isankahlu sodwa.
Kuthina kufika ulaka esingazi ludalwa yini.Iqiniso wukuthi uCele uhlulwa wumsebenzi wakhe bese egijimela okaKhomishana wamaPhoyisa, eKhehla Sitole.
Akuwona umsebenzi kangqongqoshe ukutshela amaphoyisa ukuthi kufanele abophe uma sekwenzenjani.
Lowo ngumsebenzi kaSitole.
Kubukeka ugqozi lukaCele luhlala obala uma kukhulunywa ngokuvalwa kotshwala.
Lokhu kwenza umuntu azibuze ukuthi ushonaphi lo mfutho uma sekufanele akhulume ngezinto ezibucayi njengokuhlukunyezwa kwabesifazane nezingane.
UCele akanawo umfutho ngezinye izinkinga ezikhungethe leli lizwe ezidinga ubuholi bakhe njengongqongqoshe wamaphoyisa.
Kuyadumaza ukuthi sinenkinga yokushushumbiswa kwabantu kepha ungqongqoshe akasho lutho ngalokho.
Kepha uma isihloko kuwutshwala, maye babo!
Uzomuzwa kahle ngoba ukhuluma aze ashintshe ngisho ebusweni.
Uma kukhulunywa ngokushushumbiswa kotshwala, uzombona kahle ukuthi akabhenywa, kepha uma kushushumbiswa abantu - kucweba iziziba.Asikwazi ukuba nongqongqoshe unomfutho wokulwa nento eyodwa.
UMengameli Cyril Ramaphosa uthuli uthini ngongqongqoshe onjena?Sekukhanyela wonke umuntu ukuthi uCele uyamehlula umsebenzi wakhe.
Mhlawumbe udidwa wukuthi wake waba ngukhomishana wamaphoyisa manje akasakwazi ukuhlukanisa phakathi kwamandla kangqongqoshe nakakhomishana.Ngiye ngizwe kuthiwa ongqongqoshe banabeluleki, manje abakaCele bathule bathini engena egamanxa emsebenzini kaSitole?Umsebenzi kaCele ukubheka ukuthi umnyango wakhe usebenza ngendlela efanele yini.
Okwakhe ukuba yihlo labantu ekutheni ngabe amaphoyisa awenza ngendlela efanele yini umsebenzi wawo.
Manje yena ubuye umuzwe esezibiza ngephoyisa, ethi: “thina maphoyisa kwasha kwacima...” Ungqongqoshe akalona iphoyisa.
Le nto iyihlazo, ngiyacela nezazi zezomthetho ke-ziyikhulume le ndaba yakhe hleze kuzwakale uma sekuphefumula ongoti.Madoda WandaEMBUMBULU
Abaholi kabayilandeli imithetho kamengameli
MHLELI: Lona ngumbono wami ephephandabeni lakho elihamba phambili.
IsiZulu siyasho ukuthi ikhohlisana ihlomile.
Bengiyilalele inkulumo kaMengameli wezwe, uMnuz Cyril Ramaphosa, lapho enyusele leli lizwe esigabeni sesibili.
Enkulumeni yakhe ugcizelele ukuthi masisebenzise izifonyo, sigeze izandla futhi sisebenzise nezibulali-magciwane sonke isikhathi ukuze sivike ukubhebhetheka kweCorona esibhubhise umhlaba wonke.
Uvamile vele umengameli ukuxwayisa isizwe ukuba sizivikele.
Nemisakazo emikhulu efana noKhozi FM, iyakugcizelela lokhu.Kuyadumaza ukubona abahlonishwa abaphethe umthetho kuleli lizwe, abafana noNgqongqoshe wamaPhoyisa, uMnuz uBheki Cele nokhomishana bakhe bebukeka bengakugqizi qakala lokhu.
Ngisho phela ukuba kuyabahlupha ukubhebhetheka kwalesi sifo ngabe kukhona izinyathelo ezinqala abazithathela ososeshini bamatekisi abangenandaba nokugqugquzela abashayeli babo bamatekisi ukuthi bafake izifonyo, baphinde babe nezibulali-magciwane ematekisini.Lapha eNingizimu Afrika kukwaMachanca nje; kukwampunz’edlemini.
Umthetho kawukho.
Ungathi abekho abantu ababhekelele ukusebenza komthetho.
Umengameli uthi kuyicala ukungasifaki isifonyo emphakathini kodwa abantu bayazenzela nje, akuboshwa muntu.Smanga GazuKWANONGOMA
Masilwe nokwebiwa kokudla okuthengelwe abampofu
UBHUBHANE lwesifo iCovid-19, lusikhombisa ngokusobala ukuthi ukungalingani kuyinselelo enkulu kakhulu ebhekene nezwe lakithi.
Sikhuluma nje, elakuleli laziwa kabi wumhlaba wonke njengezwe lapho kunegebe elikhulu phakathi kwabakhomba ngophakathi nabadla imbuya ngothi.
Osekusibangele inkinga, wukuthi imizamo eminingi uhulumeni azama ngayo ukuvala leli gebe, isiphazanyiswe kakhulu yilo mkhuhlane kwazise baningi asebelahlakelwe yimisebenzi.
Lokhu sekuholele ekutheni sande isibalo sabantu ababhuqabhuqwa wububha.
Kungihlaba umxhwele ukubona ukuthi izibalo zokuthuthukisa izinga lempilo yabantu, zikhomba ukuthi izwe lakithi lenza kahle kakulu kusukela ku- 1994.
Ngokombiko wokuthuthukiswa kwabantu we-United Nations Development Programme ka-2019, kumanje nje elakuleli lilele unombolo 113 emazweni angu-193 emhlabeni wonke.Ukube uhulumeni wethu awukusukumelanga kuhlinzeka abantu ababenganakiwe nguhulumeni wobandlululo ngezidingonqqangi, bekuzoba wumqansa omkhulu kwakuqala izinhlelo zokulwa nalolu bhubhane.Sobe siyazikhohlisa uma singakugqizi qakala ukuthi esinye sezizathu zokuthi bathole impilo inzima, njengoba kunalo mkhuhlane, yikho belu ukungalingani.
Yingakho ngithe angibonge uhulumeni kazwelonke ngokumemezela uchatha kubo bonke abantu bakithi abahola imali yesibonelelo.
Angisayikhulumi eyemali ebekelwe ukulekelela ngesikhathi esinzima labo abangasebenzi.
Sinethemba lokuthi izoba negalelo elikhulu emzabalazweni wethu wokulwa nobubhane.Lokhu kufakazela ngokusobala ukuthi uma sithi uhulumeni wethu ungonakekelayo, sisuke singasengi ezimithiyo.SinguMasipala weTheku, sikubone kufanele ukuthi sibeke eceleni imali enguR66 million ukulekelela labo abadla imbuya ngothi.Ngike ngavakashela zonke izinqolobane zethu zokudla, ngajabula kakhulu ngokudla okusezingeni eliphezulu esikunika abantu bakithi.
Senze isiqiniseko, sisebenza namakhansela ethu, ukuthi abazohlomula kulolu hlelo, ngabantu ngempela abakufanele lokhu kanti futhi senze umsebenzi omkhulu wokuthi izinkampani esiziqashayo ukusithengela ukudla, zinikwa lo msebenzi emva kokuthi sizinelise ukuthi zizowenza umsebenzi ngokugculisayo, ngoba sifuna ukugwema ukuthi kungabi nezinkampani ezizogxila ekutheni zenze inzuzo enkulu abantu bakithi bebe bengagculisekile.Senze futhi isiqiniseko sokuthi uhlelo lomnotho lweRET alusaleli emuva ukuze sikwazi ukuvala igebe kwabacebile nabampofuEThekwini bonke labo abazobe besilekelela ekwabeni ukudla, badonswe ngendlebe ukuthi akungakhishwa ukudla ngokuchema kodwa akube nobulungiswa.
Sinama-ward angu-110 kuwo yimizi engu-1 000 ezohlomula ngalesi sikhathi sikathaqa.
Lukhona uhlu olwakhiwe nokuzothi ngaso sonke isikhathi uma bemukela ukudla abantu basayine eduze kwemininingwane yabo.
Nathi futhi sizoqinisekisa ukuthi siyabashayela ucingo ukuthola ukuthi bathola ukudla okubafanele yini.Izigameko esizibonile kwezinye izingxenye zezwe lapho kube khona abasebuholini abagxekwa ngokweba ukudla okufanele kuye kwabaswele ziyethusa.
Ngithi lezo zenzo kufanele zigxekwe kuthi abenza lokho babhekane nengalo yomthetho.
Siwumphakathi, lapho sibona khona izenzo zenkohlakalo, asingathuli kodwa sibike kwabasemandleni ukuze sibhekane ngqo namasela.Siyacela futhi nemiphakathi yethu esingakafinyeleli kuyo nalolu hlelo, ukuthi isibekezelele ngoba lesi yisimo esingajwayelekile esisehle ngaphezulu.
Senza konke okusemandleni ukufinyelela kubo bonke abaswele.
Ngakho asiyeke imibhikisho enodlame necekela phansi impahla lapho abantu bekhala ngokuthi asikafiki kubo ngohlelo lokudla.
Asikudingi lokho, sidinga ukubambana ngezandla sibhekane nale nselelo ngoba udlame luyosibangela izinkinga eziningi nezingenza ukuthi luqhubeke ubhubhane.Njengoba umasipala wethu usuthathwa njengesizinda salokhu kufa, nginicela nonke ukuthi nihlale emakhaya bese nihlonipha yonke imithetho kathaqa.
Asikuqonde ukuthi inhloso ngalokhu wukuphephisa thina nanokulisiphula nezimapande zalo igciwane.Angithathe leli thuba ngibonge zonke izinhlangano ezingekho ngaphansi kukahulumeni ngokusabela ikhwela lethu lokuthi zelule isandla ngalesi sikhathi esinzima kangaka.
Uma siqhubeka nokusebenza ngokubambisana, nginethemba lokuthi leli gciwane liyogcina liwumlando kuleli.UMxolisi Kaunda oyiMeya yeTheku
Amaphoyisa akithi akhuluphele kakhulu
MHLELI: Ngiyisakhamuzi saseNingizimu Afrika esikhathazekile ngesimo sombutho wezokuphepha nokuvikela lapha ezweni lethu.
Ngibheka kakhulu amaphoyisa okubalwa kuwo iSAPS, amaphoyisa kamasipala nawomgwaqo.Iyangikhathaza indlela amaphoyisa azimuke ngayo emzimbeni futhi ilahlisa ngethemba.Laba bantu baqashelwe ukuvikela umphakathi kodwa bayizitetelengu ezinemizimba emikhulu nemikhaba.Umbuzo wami-ke uthi yisiphi isigebengu esingasaba iphoyisa elisindwa wumzimba?Ngibona kungesinye sezizathu lesi esenza imibutho yezokuvikela ingabi nasithunzi, izelelesi zizicanasele nje.Indlela amaphoyisa aqeqeshwa ngayo uma esangena embuthweni noma kusenziwa inhlolokhono isezingeni eliphezulu, angazi kungani engazihluphi ngokujima uma eseqashiwe.Ngifisa uNgqongqoshe uBheki Cele ake ayibhekisise kahle le ndaba ngoba alahlisa ngethemba amaphoyisa asezweni lakithi.Akusizi ukusindwa yizibhamu ekubeni ezimukile emizimbeni.
Ayisukinyelwe le ndaba ukuze kubuye isithunzi samaphoyisa.Vusi Shange noNathi CeleeThekwini
Ngithengiswe isifonyo ngu-rank manager ngenkani
MHLELI: Ngingumgibeli ohlala eMolweni, eMgababa.
Luqale kabuhlungu usuku lami ngihlukunyezwa wu-rank manager, ePinetown ngenxa yokuthi bengimboze umlomo wami ngesikhafu.U-rank manager ukhiphe izimpahla zami wazilahla phansi ngoba efuna ngithenge isifonyo esidayiswa nguye.
Ngithe uma ngimtshela ukuthi uMengameli wathi singamboza ngesikhafu wathi wumbhedo lowo.
Uze wangibamba ngamawashingi kubuka nabagibeli.
Kube sekwehla nomshayeli bagcina bengithengisa isifonyo esidayiswa nguye ngenkani.Ngicela ajeziswe ngokungibukanisa nabantu nokwehlisa isithunzi sami.
Ngiphatheke kabi.
Umuntu akasazi enzenjani uma engenayo imali.Ohlukumezekile
Masingakuvumeli ukusetshenziswa wuSathane bakithi
MHLELI: Kunamazwi eBhayibhelini athi uSathane wumkhohlisi nomdukisi wezwe odukisa abantu.
Impela manje ngibona sengathi uSathane useyazenzela nje la kithina.
Akukona ukuteleka kwabantu lokhu futhi ungathi sebesetshenziswa wuSathane.Udlame olungaka, ulaka olungaka, ubudlova obungaka.
Hhayi akusekhona ukufuna izidingo phela lokhu kodwa sekuwukuziveza kukaSathane kubantu abangakholwa.
Izidingo zomphakathi sonke siyazifuna kodwa uma sekuliwa kangaka akuseyikho.
Le nto ngike ngayibona kwenye indawo ngidlula eDenny Dalton abantu bebhikisha.
Babeshaya izimoto zabantu ngamatshe bethulula ukudla emalolini.
Abantu babevutha bhe ngisho nezingane zesikole zivuka umbhejazane.
Akekho umuntu ozihloniphayo nohlonipha abantu ongenza into engayibona.Kwethusile nengikubone eRichards Bay abantu bejikijela izimoto zabantu ngamatshe.
Sike sakubona lokhu nakwezinye izindawo.Ngizocela abantu bake bazihlole ukuthi abasasetshenziswa yini omubi.
Phela uma esesebenza ungena engqondweni kuqala.
Akunqatshiwe ukuthi abantu babhikishe kodwa uma bekwenza lokho abangacekeli phansi impahla yabanye abantu abayeke nokulimaza abantu abangenacala.
Le nto isenza inhlekisa kwamanye amazwe.
EPhalamende ‘‘kunezinhlanya’’ zakhona nasemphakathini kukhona ezakhona kusho ukuthi eNingizimu Afrika konakele kakhulu.
Kahleni bakithi ake sibe nobuntu nokukholwa singavumi ukusetshenziswa uSathane kangaka sengathi asiphilile kahle emakhanda.Sazenza inhlekisa nje ezweni nakwamanye amazwe.
Kahleni bakithi asiyeke ukwenza okuphambene nokulunga.
Asiteleke kodwa esikwenzayo kungagcini sekuhlukumeza abanye abantu abangahlangene nezinto esisuke sithi siyazilwela.
Le lizwe liya ngokuya lishabalala.
Abantu babuswa wubudlova bavumela ukusetshenziswa wuSathane okubukeka sengathi uyachanasa.Nalaba abathi bafuna umhlaba awazi ukuthi bazowenzani ngoba abanye bayehluleka ukuwusebenzisa.
Badlala uSathane ofuna ukusibulalisa ngendlala.Malibongwe MatiwaneEMakhosini
Ngithulela isigqoko amaphoyisa aseNquthu
MHLELI: Sekukaningi noma sekuyinsakavukela umchilo wesidwaba ukuzwa kugxekwa ukusebenza kwamaphoyisa.
Namuhla ngithi angincome awangakithi eNquthu ngaphansi komphathi-siteshi wakhona.
Sengixhumanile naye amahlandla amaningana uma kunezigameko zobugebengu endaweni yangakithi.Ngithi nje kuyena, siyalibona igalelo lakhe kwesokuba umphathi wesiteshi saseNquthu.
Siyakubona ukusebenza okuhle kwamaphoyisa.Ngithi nje, ibambeni kanjalo, ningabe nisayidedela.
Siyafisa ukubona zincipha izigameko zobugebengu endaweni yakithi, ikakhulu zokubulawa kwabantu nokugqekezwa kwemizi.
Nathi siwumphakathi masisebenzisane namaphoyisa, kungumsebenzi wawo ukusihlenga ezenzweni zobugebengu endaweni yakithi.
Siyabonga kakhulu emaphoyiseni aseNquthu.
Vele abantu ngeke banithande bonke ningeyona imali.Skhumbuzo ButheleziENQUTHU, KWANDINDINDI
Ukwehla kwentela kudalwa yinzuzo eyehlile yezinkampani
Busi MavusoUkwehla kokuqoqwa kwentela okubangwe yisimo esihambelana neCovid-19 kunomthelela ezingqinambeni ezibhekene nesizwe.Imbangela yokwehla kokuqoqwa kwentela wukuthi izinkampani bezivaliwe, abasebenzi behleli emakhaya nabathengi okudale ukuthi intela engenayo kanye ne-VAT kwehle kakhulu bengekho.Kwisabelozimali esasiphuthuma, uNgqongqoshe weziMali, uMnuz Tito Mboweni, wabika ukuthi izibalo zikahulumeni zikhomba ukuthi intela ezongena izoba ngaphansi ngoR300 billion (21%) kwisibikezelo sonyaka.
Enkulumweni yeMTBPS ezothulwa kuleli sonto, sizobekwa esithombeni ngezinga lokwehla kwentela eqoqiwe.Ukwehla kwentela engenayo kukhombisa ngokusobala ukubaluleka komnotho onempilo oneminxa ezimele enenzuzo futhi ekhulayo.
Asikho esinye isibambelo esizokhuphula imali kahulumeni ngaphandle kwalesi.
INingizimu Afrika inezinkampani ezingaphezulu kwezigidi ezimbili ezibhaliselwe ukukhokha intela.
Phakathi kwazo kunezingaphezu kuka-500 000 ezidlulisela kuhulumeni intela ekhokwa yizisebenzi, iPAYE, kuthi ezingaphezu kuka-800 000 ziqoqela uhulumeni iVAT.
Izinkampani ezinempilo ziyisisekelo somnotho wezwe.Umonakalo odalwe yiCovid-19 nokwehla kwemali yentela engenayo ngo-21% yizimo ebezingalindelekile futhi zifikele phezu kwesimo somnotho ebesivele singesihle ezweni.
Intela eqoqiwe yehle ngoR42bn kunesibikezelo sango-2019/20 futhi ngonyaka ongaphambili ibingaphansi ngoR13bn.
Inkinga yentela engaphansi kwezibikezelo iyinkomba yokuthi inzuzo yezinkampani namaholo abasebenzi kwehlile ngendlela evelele.Ukudlangala kwenkinga kubonakala uma siphosa amehlo kwintela ekhokhwa yizinhlangano ezisemthethweni.
Uma kuqhathaniswa neminyaka eyedlule, intela engenile yehle ngo-25% kweyango-2007/8, ngo-18.1% kweyango-2015/16, ngo-16.5% kweyango-2018/19.Imbangela yokwehla kungaba wukuncishiswa kwezinga layo intela ebikhokhwa yilezi zinhlangano ibe wu-28% ngo-2012, isenzo esasondeza iNingizimu Afrika ezingeni lentela ye-OECD eliwu-20.6%.
Kodwa umthelela omkhulu wukuthi izinkampani bezingayitholi inzuzo efana neyangeminye iminyaka, ikakhulu ngaphambi kwenkinga yemali ka-2008 eyakhungatha umhlaba wonke.Izinkinga zemali esibhekene nazo ezweni kazikwazi ukuxazululeka ngaphandle kokubhekana nezinkinga zemikhakha ezimele.
Inqubomgomo yezomnotho kufanele ivumele imikhakha ezimele ukuthi ikhule ukuze ikwazi ukwandisa amathuba omsebenzi, ikhuphule amaholo abasebenzi ithole nenzuzo engcono.Uhulumeni ube yinsika futhi ewugqugquzela yena umnotho kule minyaka engu-10 edlule kodwa manje kuyacaca ukuthi uma kuzophumelela ukusimamisa umnotho, imikhakha ezimele kumele nayo isimame.
Okusho ukuthi izinhlelo zokuguqula isimo sikahulumeni esithikameza ukusebenza komnotho kumele zifeziwe.Sibona kuyinto enhle ukuthi uMengameli Cyril Ramaphosa agxile ekuxazululeni izinkinga zamandla kagesi emyankeni emibili ezayo ngenxa yokuthi eminyakeni ewu-10 edlule, isimo sikagesi sibe nomthelela omkhulu ekwehleni kwamandla ezinhlangano ezisemthethweni.
Uma uhulumeni engaxegisa izintambo avumele labo abasebenzisa ugesi abanamandla ukuthola izimvumo zokuzikhiqizela ugesi kungalekelela ekuxazululeni inkinga kagesi futhi kuthuthukise ikusasa lezinkampani.Ngokunjalo, kufanele kuqiniswe izinhlelo zokufinyelela kwizingqalasizinda yokuxhumana, i-broadband ne-spectrum.
Kwakuhlongozwe eminyakeni engu-10 edlule ukuthi kukhululwe i-spectrum ngokuthi ithengiswe.
Kumele izinkampani zikwazi ukuqasha abasebenzi basemazweni angaphandle abanamakhono angatholakali kuleli ukuze ukulahleka kwamakhono ngenkathi belifulathela leli abanamakhono kungakuphazamisi ukusimama komnotho, isikhathi esithathwayo ukukhipha izimvumo zamanzi nezemvelo sehliswe, kuphothulwe iMPRDA ezonikeza imboni yezimayini ithemba ikwazi ukutshala izimali zokuhlola umhlaba, nokuthi kwakhiwe ingqalasizinda ezokhuphula amandla omnotho ukuze kuhambe imphahla ngaphakathi kwezwe futhi ihanjiswe ngemkhumbhi emazweni angaphandle.Ukwakhiwa kwezinhlelo zengqalasizinda kuseqhulwini lokufukula umnotho kodwa kumele sikhumbule ukuthi ingqalasizinda ekhona kumanje ingasebenza ngendlela engcono kunalokhu okwenzekayo.
Ingqalasizinda yezitimela nezamachweba eTransnet ingasetshenziswa kangcono uma imikhakha ezimele ingathola ithuba lokubambisana nohulumeni itshale imali futhi ithole nokusebenzisa engasebenzi ngokugcwele.UMboweni ukubeke obala ukuthi inkinga yesimo semali kahulumeni ibucayi.
Kufanele kube nezinhlelo eziqinile ukwehlisa izinga lokusetshenziswa kwemali nguhulumeni, ikakhulukazi imali engena ezinhlelweni ezingakhuthazi ukutshala imali.
Kubalulekile futhi ukuthi imikhakha ezimele ithole ukwesekwa ukuze isimame okuhlanganisa nokukhula kwemali yentela engenayo.
Sonke siyasikhumbula isikhathi ngaphambili kuka-2008, imali yentela eyayingena yayingaphezulu kwemali eyayisetshenziselwa ukufeza izidingo zesizwe ngokuphindaphindiwe, uhulumeni wakwazi nokuba nenzuzo.
Lowo mphumela wawungenxa yokukhula kwemikhakha ezimele nohulumeni enamandla okuqoqa intela efanele.Inqubomgomo yemali kaMboweni kumele ihambisane nohlelo lokufukula umnotho likaRamaphosa kuqiniswe ukufeza izinhlelo zokuguqula isimo sikahulumeni uma sizophinde sibuyele kulezo zikhathi.UBusi Mavuso, yisikhulu esiphezulu seBusiness Leadership South Africa
Abantu kumele bafundiseke ngengozi yotshwala
MHLELI: Ngithi angidlulise ukukhathazeka kwami ngokuphuza kwabesifazane.
Indlela asebephuza ngayo utshwala iyethusa.
Sesiphila esikhathini esinzima lapho abesifazane bephuza kakhulu kunabesilisa kangangoba abantu besilisa bagcina sebenakekela izingane.Kwesinye isikhathi uyaye uthole umuntu wesifazane esexabana nabantu ngenxa yotshwala, abanye bagcina sebelimazene.
Sekukaningi ngizwa kuthiwa kukhona abashonile ngenxa yokulwa bephuzile kodwa lokho akubethusi odadewethu, bayaqhubeka nokuphuza kuze kweqe.Abagcini ngokuphuza utshwala, sebedla nezinye izidakamizwa eziyingozi.
Odokotela bathi ezinye zalezi zidakamizwa ziqeda inzalo kumuntu wesifazane.Baye baphuze utshwala ngenxa yokuthi babona ozakwabo bephuza nabo babone kungcono baphuze besaba ukuthi buzophela ubungani.
Kuye kube buhlungu uma sebephuza imali yezingane yesibonelelo sikahulumeni, bangabe besazifeza izidingo zezingane.Ababoniseki ngobungozi botshwala bavele bacabange ukuthi wena uzibona ungcono kunabo.Abesifazane nabesilisa kumele bafundiseke ngobungozi botshwala nangokuthi bakhulume uma kunengcindezi ababhekene nayo engabenza bagcine sebecwile otshwaleni.Gugu CeleMehlomnyama
Uhulumeni wethu angaze avumele utshwala pho?
Mhleli: Kuyiqiniso elingeke liphikwe ukuthi abaholi bethu kubahlule ekugcineni ukulwisana nalolu bhubhane oluhlasele izwe lethu.Abakwenze ekugcineni ngenkathi bexegisa imithetho kufane nokudlala ngegeja kuziliwe, ngokuthi kuxegiswe eminye yemigomo emayelana notshwala.Yebo bebecabangela umnotho ukuze ufukuleke kodwa sekungavulelwa utshwala pho?
Sekungaze kuvulelwe utshwala pho kuzo zonke izinto.
Yini ejahiwe ekuvulweni kotshwala?
Yebo, siyazi kukhona abakhala ngokuthi kuzolahleka imisebenzi kuphinde kuwe komnotho wezwe.
Yebo umnotho ubalulekile kodwa ngeke ubaluleke ukwedlula impilo yabantu.Kuthe ngesikhathi umengameli ememezela ukuvulwa kotshwala ngavele ngafikelwa yizinyembezi, ngaphinde ngafikelwa yisililo.
Lokhu kwenzeke ngesikhathi ngizwa kukhala imikikizo namahuthi ezimoto.Ngize ngazibuza ukuthi hlobo luni lobuholi esinabo ezweni?Uyabona, sinobuholi obucabangela izisu zabo nezisu zongxiwankulu.Ngiyazibuza ukuthi ezintweni zonke zokuxegiswa komnotho kungaze kuxegiswe utshwala pho?
Ngiyafisa ukuba ubuholi benhlangano ebusayo buvuke emaqandeni manje.
Lobu buholi esinabo akusibona obashiywa ngowayengomengameli wokuqala ngaphansi kwentando yabantu, uMnuz Nelson Mandela.Ubuholi bukaMandela babucabangela izisu zabantu abahlwempu.
Mina ngifisa ubuholi bukaMengameli Cyril Ramaphosa buyeke ukudonswa ngekhala ngongxiwankulu.Phela sisemazingeni aphansi siyabuka nje futhi siyakhala ngobuholi bakhe manje.
Kubuhlungu ukubona abaholi benhlanhlatha phambi kwethu.
Eyokuvulwa kotshwala ivele yafana nokugwazwa kwethu ngemuva ngoba ukhuvethe luzozicanasela ezweni lethu.Ngiyafisa ukuba ubuholi bethu bucabangele impilo yabantu kuqala kunokucabangela inzuzo.
Sidinga abaholi abanonembeza nabaziyo ukuthi yini ethokozelwa ngabahlali.Khabazela KB MzimelaEZWELIBOMVU
Wafakelwani uDkt Xhakaza kuKhozi FM?
Mhleli.
Kwelakho eliphuma zonke izinsuku nelizikhipha zishisa zingakapholi.
Ngivumele ngibeke ilaka lami ngabaphathi boKhozi FM abasaqubeka nenzondo ngebandla lamaNazaretha.Okungikhathazayo isihloko esiphume kwelakho langeSabatha esithi "Adinwe ayaveva amaKristu ecikwa ngowakwaShembe".Okungihlekisayo ukuthi  lo muntu abakhuluma ngaye bethi ubakhubile uDkt Xhakaza ovame ukushintshana nDkt Mahaye ekuhlaziyeni izindaba zamaNazaretha.
Kodwa lona wakaXhakaza ungaphansi kweNazareth Church Of God, lolu hlangothi olungasekho nhlobo  ezimisweni zenkolo yobuNazaretha kepha sebesezimisweni zomholi wabo uMfundisi MelusiI Mpanza.
Okungenze ngabhala lana ukuthi kunjena nje kungenxa yomphathi-zinhlelo uZandile Tembe ohlulwa wukuba umholi oqotho.
Phambilini inkolo yobuNazaretha ibihlaziywa uDkt Mahaye  eyihlaziya ngobukhulu ubunyoninco.
Kuthe kungavuka isilwane savuka sama ngezinyawo kuDkt Xhakaza waputshukiswa esezoshintshana noDkt Mahaye.
Okwasikhathaza wukuthi uDkt Xhakaza ubengasahlaziyi inkolo kodwa bese ehlasela amazwi kaDkt Mahaye.
Mina engikubonile kuDkt Xhakaza wukuthi wahlulwa isilwane wafuna ukuyohlaziya inkolo yobuNazaretha ekubeni bona sebeyinkolo enezimiso zobuKristu.
Angibasoli oMfundisi Vusi Dube ngokumsola ngokuthi ukhuluma okungamfuni, kepha mina ngingasho ngingananazi ukuthi ukhuluma okumfunayo ngoba bayakholelwa enkolweni yobuKristu.
Lokhu kusho ukuthi abasekho ezimisweni zebandla lakwaShembe,  phela bona kade bazihlukanisa bazivulela elabo ibandla eliholwa uMpanza hhayi owakaShembe.
Okungikhathazayo kakhulu ukuthi sekuba sengathi uDkt Xhakaza uyilungu lebandla lamaNazaretha kanti akaselona nhlobo.
Ngifisa ukwazi ukuthi abaphathi bomsakazo Ukhozi FM babengenwe yini ngesikhathi benika uDkt Xhakaza ithuba ngoba uDkt Mahaye  ubehlaziya inkolo yobuNazaretha ngale kokugxibha inkolo yobuKristu kunalokho ubeqhakambisa ubumbano nokuzalana kwenkolo.
Kwesinye isikhathi siyabadinga abaholi bomsakazo abazoyilalela into abasuke beyifakile, ngoba kunjena nje yingoba abaphathi abayilaleli into abayenzile, lokhu kusitshela ukuthi sifunzwa ngenkani singabalaleli ukuba silalele.
Uyabona umunwe wami ukhomba ubhekisa kuZandile Tembe ongumphathizinhlelo ngokufaka amasobho amaningi ekubeni ukudla bekumnandi  ohlelweni iTendelomcimbi olushayelwa uBheka Prince Mchunu ngeSabatha.
Bengifisa ukuba uDkt  Xhakaza agxile entweni ayiyele emoyeni bese eyeka ukuhlasela izinkulumo zikaDkt Mahaye  nenkolo yobuKristu.
Ngiyaneseka kakhulu Mfundisi  Dube ngokuthi akakhishwe ohlelweni uDkt Xhakaza ngoba sifunzwa ukudla ekubeni singakufuni ngenxa yabaphathi boKhozi FM.
Khabzela KB MZIMELA EZWELIBOMVU
Abama-80s abahlukane nokutinyela ama-2000
KUNEMPI engingayazi ukuthi iyolanyulwa wubani phakathi kwabazalwe ngeminyaka ka-2000 nabeka-1980.
Zaze zalufela ubala izingane ezincane ezinkundleni zokuxhumana, zingenzanga lutho.Ziningi izinto ezingezinhle ezihlala zibhalwa ezinkundleni zokuxhumana ngezingane ezizalwe ngeminyaka ka-2000.Imvamisa le mpi iba phakathi kwezintokazi zama-80’s ezihlala zifaka izithombe zazo ziswenkile, bese zifuna ukuqhathaniswa nezingane zika-2000.Yilapho obona khona ukuthi inkulu indaba ngalezi zingane, indlela ezigqoka ngayo nemfashini yesimanje yehluke kakhulu kuneyangama-80’s.
Okumangazayo wukuthi kunabantu beminyaka ka-1990 ongeke ubezwe bethi vu ngabaka-2000 ekubeni yibona abasondele eminyakeni yabo.
Babodwa abakhala ngokuthi abaka-2000 bayashesha ukuqoma nokukhulelwa futhi abalazi ihlazo.Kumangaze ngoba kunenqwaba yabaka-2000 enabazali baka-1980 abacishe balingane nabanye babo, okukhombisa ngokusobala ukuthi nabo badlulile kulesi sigaba sobungane nokudideka.
Kwamanye amakhasi ezinkundleni zokuxhumana, ikakhulu kuFacebook sekwaba yisitayela ukufaka isithombe sakho bese usho iminyaka onaye maqede uzibongele ngokuthi noma umdala usabukeka kangcono kunabaka-2000, okungawenzi umqondo.Kuyihlazo okwenziwa ngabaka-1980 kulezi zingane ngenxa yokubona namathuba ezibe nawo empilweni.
Kuyacaca ukuthi konke okusuke kushiwo kuhambisana nomona ngoba lezi zingane zigxekwa ngesingisi esikhulu ezisikhulumayo, ukugqoka izimpahla ezibizayo, amathuba ezikhula ekhona nangokukhula ngokushesha.
Alikho nelincane iphutha elibekwa licace ngama-2000 ngaphandle kokuthi konke okubi kudalwa yibona.Uma izintokazi zama-80’s zingazehlisa kuningi ezingakufunda kulezi zingane ngisho emakhaya.Iningi lama-2000 likwazi ukwenza imisebenzi yezandla, ukusebenzisa ubuchwepheshe ngobuchule, yizindlela ezilula nokuzenza izitayela zasemakhanda, yizindlela zokugqokela izitayela zemfashini, ukuzenza izinzipho, ukuziphaqula zibuka kwi-internet.Ngaphandle kwalezi zinto ziningi nezinye izinto abama-80’s abangazifunda yize ukuphendulana nomuntu omdala kungeyona into enhle kodwa ama-2000 ayakwazi ukuqophisana nawe ngenkulumo besebenzisa izibonelo ezisencwadini, uze ulibone nawe iphutha lakho.Lokhu kuyakhombisa ukuthi abacindezelekile kangakanani ngokomqondo.
Noma ngabe abaka-1980 bangakhalipha kanganani kodwa akukho abazokufundisa ama-2000 kuzwakale kahle ngoba yonke into ayithatha ngolaka nokujaha ukuzigxeka lezi zingane.Lesi yisikhathi sokwamukela ukuthi impilo ayisafani futhi indlela okhululiswe ngayo ngeke ifane nokukhuliswa ngayo izingane ezincane kunawe.
Kunezinto ama-2000 azazi kangcono kunabazalwe ngo-1980 futhi akulona ihlazo ngenxa yegebe leminyaka elikhona phakathi kwabo.Le nto yaqalwa wumuntu oyedwa, walandelwa yinqwaba efuna ukubukwa ngokudicilela phansi isithunzi sabanye.Uma umuntu efisa ukuguqula lesi simo angaqala ngokuveza okuhle okwenziwa yingane yangakubo ka-2000.
Phansi ngokuhlukunyezwa kwama-2000 ezinkundleni zokuxhumana engenacala!
Uyekeni umkhuba uzonehlisa isithunzi ezinganeni.
Kuya ngamagama enkehli oSuthwini
MHLELI: Njengomlaleli nomthandi webhola lezinyawo, olandela elinye lamaqembu asesifundazweni, iGauteng, ngivumele ngibongele iqembu likaManzini.
Empeleni le njinga yasesifundazweni sethu ifike kwezwakala.
UZungu wathi ethatha izintambo kuSokhele, wabekela umqeqeshi umgomo wokuthi udinga Usuthu lube kunamba 4.Kube sekuhlangana nenkulumo kaBenni eyathi uzoqoqa bonke laba balandeli baseKZN abeseka amaqembu aseGauteng amakhulu ukuba bafudukele oSuthwini.
Akuphelanga sikhathi esitheni, kwenzekile lokho njengoba sibone abantu abadumile sebejoyine Usuthu njengoDJ Tira noSgqemeza.
Bonke laba sebefudukele kulo Usuthu ekubeni bebehamba neKhosination phambilini.
Okungenze ngabhala kwelakho yingoba ningabantu enilwaziyo udaba lwalabo saziyo.
Ngibafisela okuhle kodwa abafana bakaZungu uma sebeyodlala e-Africa kwiCAF.
Lokhu kuyingqophamlando ukubona iqembu lakithi lidlala kwiCAF.
Ngingomunye osezifela ngebhola elidlalwa Usuthu futhi ngibona ukuthi mhla kwavulwa ukungena kwabalandeli enkundleni, kuyoba yizimpethuzendlovu abalandeli befuna ukubuka Usuthu bukhoma.KHABZELA KB MZIMELA EZWELIBOMVU
Sizihlalele hleke asinaqembu kwiBafana Bafana
MhleliKwelakho eliwela umfula ugcwele ngithi ake ngibeke owami umuzwa ngeqembu lesizwe iBafana Bafana, ngisuswa indlela leli qembu elenza ngayo uma libhekene namanye amaqembu awontanga yalo, noma kungaba nzima kangakanani ukuthi sivume ukuthi empeleni thina kule lizwe asinalo iqembu lesizwe kodwa sinenhlangano nje eyabunjelwa ukudla imali yesizwe ngendlela ephucukile ngokukhuthuza abakhokhi bentela engabe isiza ukwelekelela abantulayo noma uhulumeni ayeke ukugolozela nokuqologa abasebenzi bakhe ngokungabakhuphuleli imiholo, nangokungabanikezi imihlomulo yabo uma beqeda unyaka ngoba ethi ayikho imali, kodwa bebe besebenzile, okunalokho yizona izikhulu neziphathimandla zikahulumeni nabangani babo abasondelene nabo kodwa zibe zingalethwa izidingo kubantu ngoba behlangene nalo Safa abadla nawo imali,Akakwazi ukungangeneleli uhulumeni aphenye ukuthi yini ebanga ukuthi iqembu lesizwe angumnikazi walo phela lo hulumeni ngesabelo mali esingena kwezemidlalo.Okwenza ngisho kanje ukuthi uhulumeni uyangenelela uma kukhona okungamgculisi ngokuphathwa kwamaqembu ezemidlalo njenge-rugby, cricket namanye ngoba efaka imali kuwo, pho kungani angazihluphi uma iBafana Bafana  inezinkiga ngandlela thize baphenye ukuthi lokhu kubangwa yiniUmengameli weSafa uMnuz.
Jordaan akazange azihluphe ngokuza kwabezindaba  ngoLwesithathu lmhla ka 31 Marhi  ngo 12 emini ngesikhathi bezomemezela ukuxoshwa komqeqeshi weBafana Bafana uMolefi Ntseki, kodwa wakhetha ukuthumela izithunywa ngoba esaba imibuzo azobuzwa yona abezindaba.Nokuthi uma bexosha abaqeqeshi kodwa bona ababaqashayo baxoshwa nini.Imibuzo  okumele abhekane nayo uJordaan nethimba lakhe, mhla kwangena abantu abalaziyo ibhola nokuphathwa kwalo, nabanamaqembuu ahlonishwayo eNingizimu Afrika, noma abalidlalile ibhola ngokomlando kuyoba yingamhla le lizwe liba neqembu lesizwe elihlonishwa nakwamanye amazwe.Mhlawumbe kuyomele le mali eya kwiSafa iyiswe emaqenjini ePSL nakoGlad Africa kuthuthukiswe namaqembu ebhola ngoba wona siyayibona into ayenzayo.Mhlonishwa NseleEMgungundlovu
Siyoqashwa mhla kwabuya uJesu yini kanti ezikoleni?
MHLELI: Ngikhathazekile ngendlela uMnyango wezeMfundo KwaZulu-Natal owenza ngayo.Ngaqeda iBachelor Degree yami yokufundisa, ngagqoka ijazi ngo-Okthoba 2017.
Sengibizwe kathathu kwinhlololwazi, ngaphasa eyodwa.
Ngagcina ngokusayina amafomu nokubanika izicucu zami.Uthishanhloko wathi angohlala, ngilindele ucingo olushoyo ukuthi ngingaqala nini emsebenzini.
Ngangizoba wuthisha obambile kwesinye sezikole ePinetown District, kepha saze saphelelwa yisikhathi isikhala.
Kanti kumele kuze kubuye uJesu yin ukuze siqashwe?OkhathazekileeNanda
Akuphele ngokuhlukunyezwa kwabantu besifazane
MHLELI: Njengophiko lwabantu besifazane eqenjini iNkatha (IFPWB) asiqale sisho ukuthi siyakwamukela ukuboshwa kowesilisa osolwa ngokubulala izingane zakhe ezintathu eThekwini.Njengabesifazane eqenjini sikhathazekile ngezigameko lapho abantu besilisa bekuthola kunzima satshe ukwamukela uma abesifazane abasebudlelwaneni nabo bebatshela ukuthi ucu alusahlangani entanyeni akuhlukwane.Bebone kungcono ukuthi baziphindiselele ngokuthi baqothe imbokodo nesisekelo ngisho izingane imbala.
Siyazwelana kakhulu nayo yonke imindeni elahlekelwe zihlobo zayo ngenxa yodlame olubhekiswe kubantu besifazane.Sithi asiphinde futhi sizwakalise ukukhathazeka kwethu okukhulu mayelana nezigameko zokubulawa kwabantu besifazane ngesihluku.
Lokhu sikusho ngemuva kokubulawa kwesitshudeni sasenyuvesi yase-UCT u-Uyinene Mrwetyana kanye nomshayisibhakela wesifazane waseMdantsane uLeighandre Jegels kanye nabanye okungabikiwe ngokubulawa kwabo.Lezi zigameko zokubulawa kwabantu besifazane zenzeka esikhathini lapho izwe laseNingizimu Afrika lisenkingeni yokubhekana nezinga eliphezulu lokwanda kodlame olubhekiswe kubantu besifazane, lwenziwa ngabantu besilisa.
Abantu besifazane sebephenduke iziboshwa uqobo ezweni labo ngenxa yokwesaba ukwenzakaliswa ngabantu besilisa.Nathi siyavumelana nalabo abathi udaba lodlame olubhekiswe kubantu besifazane kumele luthathwe njengesibhicongo senhlekelele ezweni okumele kubhekwane naso ngokushesha.
Sinxusa-ke zonke izinhlaka zomthetho kuleli zwe ukuthi nazo zenze konke okusemandleni ukuqinisekisa ukuthi ziyalwa nalesi sihlava sokuhlukunyezwa kuphinde kubulawe abantu besifazane.
Izinhlaka zomthetho kumele zisheshise ukwenza uphenyo kuwo wonke amacala abikwayo nasebikiwe athinta ukuhlukunyezwa kwabantu besifazane.
Simelene nokuthi kuphele iminyaka kungafinyelelwa esiphethweni samacala okuhlukunyezwa kwabantu besifazane.Isikhathi manje lesi sokuthi uqine umthetho ovikela abesifazane.
Bonke abahlukumezi kumele bajeziswe kanzima uma ngempela leli zwe lizimisele ukuvikela abantu besifazane.Ngakho-ke kungumsebenzi kahulumeni wakuleli zwe ukuthi avikele abesifazane kubahlukumezi.Sinxusa umphakathi ukuthi nawo awubambe iqhaza ekulweni nokuhlukunyezwa kwabantu besifazane nezingane.
Ngaphandle kokuthi zonke izinhlaka zibambisane ngeke inqotshwe impi yodlame olubhekiswe kubantu besifazane.
Siyakholelwa kakhulu futhi ekutheni kumele kube nokushintsha komqondo kubantu besilisa babone ukuthi kuyinto embi ukuhlukumeza abantu besifazane.Siwuphiko lwabesifazane eqenjini iNkatha sithi sekwanele manje ngodlame olubhekiswe kubantu besifazane.
Into esiyidingayo nje kuphela uhulumeni ozimisele ekutheni aqhamuke namasu amasha angumkhombandlela ocacile oqondene nokulwa nodlame olubhekiswe kubantu besifazane.UMntwana Phumzile ButheleziMPL,uSihlalo kazwelonke wophiko lwabesifazane eqenjini iNkatha (IFP Women’s Brigade)
Iqiniso malingafihlwa, uhlulekile uRamaphosa
MHLELI: Kwelakho eliwela umfula ugcwele, ngibona uMengameli Cyril Ramaphosa (osesithombeni) esehlulekile, sekusele inkani nje.Usefisa ukuthi bamxoshe naye, akukho asangasenzela khona.
Uyabona ukufika kwakhe kusizele nezinkinga eziningi eNingizimu Afrika.Ngingabala inzondo nodlame okubhekiswe kwabokufika, ukuphela komsebenzi, ukungavuleki kwamathuba omsebenzi, ukwenyuka kwentengo yokudla, kaphethroli, nentela, ukucishwa kukagesi, njalonjalo.
Ngingabala kushone ilanga, yikho ngithi uRamaphosa usehlulekile futhi leli lizwe alisenalo iphambili, limile nje endaweni eyodwa.Ngelinye ilanga uhulumeni waseNingizimu Afrika uyobona kudala ukuthi abokufika yibo abayimbangela yokucwilisa lo mkhumbi waseNingizimu Afrika.
Emabhizinisini nasemsebenzini kukhonya bona.
Abakuleli sebehlala bebalisa nje njalo.
Okubuhlungu noma ungafunda, uhlala naso ekhaya isitifiketi sakho.Emsebenzini abafuni ukusikhuphulela imali, balokhu bethi umnotho wehlile.
Sidonsa kanzima kuleli lizwe.
Ngenkathi i-ANC ithatha izwe ngo-1994, sasinethemba lokuthi sophila kangcono kanti siyazikhohlisa.Abaholi be-ANC bahlala bekhuluma minyaka yonke ukuthi bazovula amathuba omsebenzi.Ngikhuluma nje kunoThuma Mina kodwa bathunywa uma kwenziwani?Sidonsa kanzima kanjena nje, kuzophela iminyaka engu-26 sathola inkululeko.
Okuhamba phambili ukubulalelana izikhundla, inkohlakalo, ukucinywa kukagesi nemibhikisho.
Ingabe yikho lokhu esakuvotela?Thanda Mnikaziwempuphu ChoncoeMpangeni
Asicatshangelwe sonke phela uma kuthathwa izinqumo
MHLELI: Kwelakho ngicela ukudlulisa ukungenami kwami ngezinqumo zikahulumeni.
Ngizoqala ngamabhasi abizwa ngeRea Vaya.UNgqongqoshe wezokuThutha, uMnuz Fikile Mbalula, uthe awabathathe abantu ekuseni ngo-5 agcine ngo-5 ntambama.Umbuzo enginawo abafowethu abawonogada kanjalo nalaba abasebenza ezitolo nasemagaraji ngabe ubacabangelile yini uMbalula uma ethi amabhasi awagcine ngo-5 ntambama?Owesibili umbuzo uthi njengoba kujahwe kuvulwe izikole izingane zethu ziphephe kangakanani njengoba kwavalwa izikole isibalo sisephansi sabanesifo kodwa zivulwa sebeyizinkulungwane ngezinkulungwane.Ngabe uhulumeni ujaheni ukuvula izikole?
Kuyasibulala ukubukela kwamanye amazwe ngoba wona anezinto eziningi esingenazo thina.Ngokwami ngibona uhulumeni enza ngamabomu uma ethi akuvulwe izikole empeleni uyazi othisha bazoteleka ebese engabaholeli usehlulekile ukubaholela behleli ekhaya.Kodwa-ke ngiyafisa abaholi bethu uma bezothatha izinqumo baqale babhekelele umphakathi uzokwenza njani?Kunzima ukubona onogada beshayisa qede bahambe phansi.Njengoba sekusheshe kube mnyama balubhada phansi amabhasi engasekho ngoba akulula bagibele amatekisi njengoba ebiza kangaka awaseSoweto.Isigcino bangasebenzela wona ngoba akekho ongazi onogada bangena u-6 ekuseni baphume u-6 ntambama.
Manje kuthiwa abahambe ngani?
Kunzima ukuba semazingeni aphansi ngoba izinqumo ezithathwayo zivele zilwe nawe.Thanda ChoncoeGoli
Bubhekwe yizinselelo ubuKhosi bamaZulu
MHLELI: Sekube kuningi ukuqagela ngekusasa lesizwe samaZulu, njengoba kuqeda kukhothama Isilo.
Abanye bayazibuza ukuthi, ngabe ozohlala esihlalweni sobukhosi uyophatha kanjani, uma kuqhathaniswa neSilo esiqeda kukhothama?
Abanye bathi Isilo besingenzi lutho ukuvikela umlando waKwaZulu nokubumba uZulu.
Anginakuphawula-ke ngalokho.
Engizophawula ngakho yilokhu kokuthi sekuzogcwanekela okuyizizwana ekubuseni kobuholi bomdabu.
Nohulumeni usezongena agamanxe ekubuseni kwezomdabu.
UCogta usuzongena uthi-shi ekulawuleni amakhosi nezinduna zomdabu kuleli.
Phela ubuKhosi baKwaZulu yibona obuhlonishwa kakhulu kuleli uma uqhathanisa nezinye izizwe, futhi uhulumeni ubengahlomeki noma ikanjani kusabusa uBhejane phumes'qiwini.
OMama beANC nalabo abazibiza ngezinhlangano ezilwela amalungelo abantu besifazane neWorld Health Organisation, sebezobanga umsindo ngamasiko athize; njengoMkhosi woMhlanga.
Sebezoqala phansi bethi la masiko awukuhlukumeza abantu, ikakhulu abantu besifazane.
Laba bantu abathi balwela amalungelo abantu, basazobunyakazisa ubuKhosi bukaZulu.
Nokugxambukela kwepolitiki kuzokwanda.ObhalileSibahle Ngobese
Indoda eqotho ayimbulali umuntu ethandana naye nezingane zayo
MHLELI: Izwe lakithi eNingizimu Afrika lihlaselwe isihlava esibi esinyantisayo sokubulawa kwabesifazane nezingane bebulawa ngabantu abathi bayizithandwa zabo.Kepha-ke uma sifuna ukulungisa izwe kuhle silibheke iqiniso macala wonke singambambathi bantu bakithi.Isinqumo sokuthi ubulale umuntu omthandayo nabantwana bakho yingoba vele uyazazi ukuthi uyisehluleki ,wasizwa amakhathakhatha nosisi bakho nobabekazi bakho ukuthi akuthande.Wena isisoka usuke ungenaso, ulimu lwakho lumbaxa mbili.Bantu baseNingizimu Afrika lezi zinto engizibalula ngenhla yizinto engicabanga ukuthi nazo zingaba yimbangela yokuba odadewethu nomama bethu bebulaliswe okwezimpukane.Amadoda aqotho asekhona, siyacela ukuthi lapho sihlangana khona noma ikuphi ke sixoxe le ndaba khona umuntu ezosizakala, ezoshintsha umqondo mhlawumbe naye obesecabanga ukwenza okubi.Angifuni nje nokuyifaka eyamaphoyisa nejele ngoba akumele nokuba kuze kufike nje lapho.Angihambisani nokuthi sekwanele ngento embi kepha ngithanda ukuba ivinjwe iphele, singabheki ngale kwayo ukuthi kumele kwenzakeni.Mpha Omnyama ShabalalaEMnambithi, kwaMteyi
Amakhansela anonya uma ekhipha ukudla
MHLELI: Ngithi angibhale kwelakho eliwela umfula ugcwele njengesakhamuzi ku-ward 105 ngaphansi kukaMasipala weTheku ngizwakalisa ukudumala kwami ngento eyenziwe yikhansela lakule ndawo.Ikhansela lilethe ukudla ebusuku kanti abantu abahlomulile ngabangaswele njengoba iningi labo linabo abasebenzayo emindenini.Okubi nokuyinto engiphathe kabi wukubona imindeni ephethwe yizaguga neminye eholwa yizintandane isala ngaphandle ngenxa yokukhetha iphela emasini okwenziwe yikhansela nobhululu balo.Lokhu kushiya isithombe ngobuholi balo masipala njengoba abantu bezobulawa yinkemane kodwa kukhona izijumbana zokudla ezikhishiwe zaya kwabathile abathandwa yizinhliziyo zabo.Ubani obhalisa abantu abadinga izijumbana zokudla?
Iyiphi indlela abayisebenzisayo ukukhetha abantu okumele bahlomule?
Leli gciwane ukufika kwalo kuthinte wonke umuntu kodwa bengithi asibhekelele labo abaswele ngempela singacabangeli abangani bethu.IMeya yeTheku uMxolisi Kaunda ngibe nesiqiniseko sokuthi kwayona kayilwazi unya olungaka olwenziwa ngamakhansela kamasipala.Okubuhlungu uma kuvotwa bangena kuyona le mizi yabantu abaswele bezoyikhohlisa ukuba ibavotele.
Leli khansela eliphethe izindawo ezihlanganisa iMfume, iFakazi, Ohlongeni naseMdumezulu alinasizo emphakathini kodwa ligijimisa intuthuko endaweni yangakubo eMfume.
Ngeke ngithuke uma ngizwa ukuthi abantu abaningi abahlomulile abaseMfume.Okubi ukuthi abantu abazona iziwula.
Lokhu abakwenzayo bakumele nangonyaka ozayo uma sebencenge amavoti.OkhathazekileEFakazi
Sicela uMbalula afike azozibonela
MHLELI: Ngibhala ngenxa yokuphatheka kabi mayelana nezinto zokuthutha umphakathi waseRockville, Soweto.
Umphakathi uma uya edolobheni usebenzisa amatekisi nawo ahlukene kabili kodwa ahluleka khona kunjalo.Ngizoqala ngalawa akhokhisa R16 ahlale egcwele nje uma edlula eMoroka Police Station, angaphela amahora amathathu ulokhu ukhombe phezulu.
Bese kuzoba akhokhisa R15.50.Kumele uhambe imizuzu engamashumi amathathu uya lapho egitshelwa khona, into enzima kithina esihamba kusempondozankomo.
Nobugebengu buningi eSoweto kodwa kuthukela nje uyithole eduzane.
Ngibona kufanele ngabe ayabahlangabeza abantu ngaso sonke isikhathi.Esiwabonayo yilawa asendaweni asivusa noma silele.
Angazi ukuthi yini eyenza ukuthi lawa aya eGoli angabukeli kulawa asendaweni.Siyafana nabantu abangenamatekisi eRockville.
Bese ngiza kwiRea Vaya.
Ungawabona ephithizela impela uze wethembe usengaphandle.
Ngena-ke ngaphakathi esiteshini uzodela, mancane amahora amathathu ulindile.E-T1 yakhona azoqhamuka kodwa angami eThokoza Park, adlule ngehubo.
Emva kwamahora amabili kungene eyodwa, nakhona ithathe abantu abangamashumi amabili nanhlanu ngoba ilawulwa wumthetho womvalelandlini.
Nihlale nilinde amanye amahora amaningi.
Niyawabuka njalo afike ajike khona eThokoza Park abuyele edolobheni engenamuntu.Uma ubuza ukuthi kungani esibona sibangaka engasithathi bakuphendula ukuthanda kwabo nje abasebenza khona.
Okufike kusixake wukuthi uma siya edolobheni ayasidlula kuthiwa ayolayisha eThokoza Park, uma siseThokoza Park asidlule ethi ayolayisha edolobheni.Ngokwami ngibona sengathi abaphathi bawo bavele bathathwa nje bafakwa emsebenzini bengazi lutho.Uma ibhasi nebhasi ingalayisha abantu eThokoza Park ingabashiyi abantu ibabona, ibuye futhi ibalayishe nasedolobheni ingabashiyi, ingaphela le nto yokugcwala kwabantu eziteshini ngoba ayikho ibhasi ezobe ishiya abantu.Le nto yabo isenza sephule umthetho kahulumeni wokuqhelelana ngenxa yamabhasi akwaRea Vaya.
Ngibona iMoroka, Thokoza Park, Dlamini neRockville benelikhulu ishwa mayelana nezinto zokuthutha eziphethwe ngabantu abangawuqondi umsebenzi wokuthutha umphakathi.Ngiyacela uNgqongqoshe uFikile Mbalula avakashele eThokoza Park kusukela seligamanxe ihora lesithathu ntambama khona ezobona ngikhuluma ngani.Akafike angangeni ngaphakathi esiteshini ahlale ngaphandle abale amabhasi adlula engalayishi lapho abantu benyathelana ngaphakathi bewalindile abese ebona-ke ukuthi umthetho wokuqhelelana kasiwephuli ngenhloso.OkhathazekileEThokoza Park, eSoweto
ISilo esibusayo masihlonishwe njengoyise
MHLELI: Abantu baseNingizimu Afrika kuzomele bakuqondisise ukuthi iSilo siphethe amabutho ngakho-ke sidinga ukuhlonishwa.
Ukuze sihlonishwe kumele naso sizihloniphe.
Ngalawo mazwi angiqondile ukuthi asizihloniphi kodwa sekumele iSilo sikwazi ukuhlukanisa phakathi kokuba ngumuntu nje nokuba yiSilo.ISilo singesethu, sibusa thina ngakho-ke asizukuzimela izinto ezizokwehlisa isithunzi saso  nesasendlunkulu yakithi kwaZulu.
ISilo esibusayo, uMisuzulu kaZwelithini, asihlonishwe bakwethu njengoba bekuhlonishwa uyise.
Asikho iSilo esiphoswa imibuzo yizintatheli, kungezona zodwa nayinoma ngubani nje.
Inkosi iba nondunankulu nomkhulumeli  kanjalo nendlunkulu yonkana.
Lokhu kuwuphawu lokungasihloniphi iSilo, kuyasijivaza isithunzi saso.
Asikhumbule ukuthi iSilo naso singumuntu, sizophendula ngokunganaki kanti sesiyinyathela emsileni ngoba sixinwe ngemibuzo bese kuthiwa siphoxile, sijike sigxekwe bese sehlelwa yisithunzi.
ISilo sethula inkulumo, hhayi ukuthi sibuzwe imibuzo!
Mameshane….
Bengobani labo ababuza umlomo ongathethimanga!!!
Sicela abeluleki beSilo benze umsebenzi wabo, ayingashintshi inqubomgomo yasendlunkulu ngoba lolu shintsho luzojivaza isithunzi sendlunkulu.Abezepolitiki mabaphume bephele okwembewu yamazambane endlunkulu uma bengezile ngezinhlelo zokuletha isabelo zimali.Izinqumo nemihlangano yasendlunkulu akube ngeyendlunkulu, hhayi phatha phatha uNdunankulu uZikalala usenomhlangano nendlunkulu, kade sayibona ingqondo ye-ANC nokufuna ukuqeda isithunzi sendlunkulu.
Ngizobala okumbalwa; ngo-2015 ihhovisi likaNgqongqoshe wezokuBusa ngokuBambisana nezoMdabu lahlongoza ukuthi izibongo ezalahlekelwa ukuba yizilo kwazo ngesikhathi seLembe mazifake izicelo zibuyelwe ukuba yizilo.
Eminyakeni eyedlule uhulumeni wahlongoza ukuvalwa koMkhosi woMhlanga, kuningi nje.
Konke lokho luyabuka ubuka!
Siyacela kuBayede oNgangezwelakhe ukuba angavumeli izinto ezizojivaza isithunzi sasendlunkulu yakithi kwaZulu, ikakhulukazi amaqembu ezepolitiki ngoba yiwona azoyiwisa bhu phansi.
Sesiyozitshela ukuthini izizukulwane ezilandelayo ngendlunkulu uma izofa ngathi?
Ipolitiki isilibulele izwe, sicela kuwe Ndaba ukuthi usigadele ngobunono bekati ubuqhawe nomlando beLembe nendlunkulu.Ngiyojabula uma le mizwa yami ingafinyelela endlunkulu nasemphakathini ukuze nabantu baphefumule ngayo kuphinde kube noshintsho ngoba nginesiqiniseko ukuthi bayidlanzana abamzila munye nalesi sinqumo yikhona ukuthi abazi ukuthi bazomemeza bani kusabele bani.
Obhalile uBonginkosi Nduduzo(Chansa) ZuluETHEKWINI
Ihobeleni Inkatha ngodaba lukadoti eThekwini?
MHLELI: Izigameko ezisanda kwenzeka mayelana nezingqumbi zikadoti ebeziqaqele imigwaqo yeTheku, ziveze ithuba lokuba Inkatha Freedom Party ibe yingxenye yabaqhamuke nesixazululo.Ngesikhathi uMntwana uMangosuthu Buthelezi esewumengameli weNkatha ibiyaziwa njengeqembu lezombusazwe elingogxuma lihlale.Belibalalela abantu liphume nezisombululo.
Izinselelo ezibhekene nabasebenzi abathutha izibi (iiyayidinga Inkatha ngezindlela zonke.
Inkatha iyingxenye yamaqembu aphikisayo eMkhandlwini weTheku.
Yini evimba amakhansela eNkatha ekutheni ahlangane nalaba basebenzi ukuzwa uhlangothi lwabo?
Kungani Inkatha yethemba ukuthi izoxazulula le nkinga ime le kude?Inkatha yaziwa futhi siyethemba ukuthi isakholelwa ekuzisizeni nasekuzethembeni.
Bekungaba yicala yini ukumema izakhamuzi nentsha ukuba ibambe iqhaza emkhankasweni wokukhuculula ukungcola eThekwini ngenkathi izinkinga zabasebenzi zisadingidwa?
Umbusazwe uphathelene nokubasemandleni nokwenza iphimbo lakho lizwakale.
Ubuholi beNkatha obuseThekwini akufanele bugxilise amehlo abo ezindabeni ezinkulu bese buthalalisa kulokho okuyizidingo zansuku zonke ezisezaleni layo.
Inkatha ikwazile ukuphumelela nokubakhona yonke le minyaka nokwenza izigi zayo zizwakale ngenxa yokuphumelela ukukhombisa ukukhathalela abantu kakhulu, yaphinda yaba yiqembu lezombusazwe eliletha izixazululo.Nkatha vuka emaqandeni uma ufuna ukuphatha uMkhandlu omkhulu njengwaseThekwini.
Ithuba elakho Nkatha libambe ngezandla zombili ungalizibi.Akekho ozokufunza leli thuba eliyingqayizivele.Dimakatso MokoenaETHEKWINI
Indaba yoR350 yinhle kodwa...
MHLELI: Kwelakho elifundwa yizindimbane zabantu nelizikhipha zisashisa.
Ngivumele ngibeke ilaka lami ngenkulumo kamengameli ebeyibhekise esizweni.
Uyabona kudlaliwe ngathi kule nkulumo yakhe ka-2021.
Ziningi izinto ezibalulwe nguMengameli wethu uCyril Ramaphosa kodwa ubona ukuthi izinto ezingekho.
Engifuna ukukuqinisa kuyo yile ndaba yoR350 ojatshulelwe ngabantu abaningi khathi ethi welula izinyanga zokuholwa kwabo.
Kungabe kuhloswe ukuthi sibe ngokhangezile na?Lokhu ngikubuziswa ukuthi lndaba yoR350 yinhle impela kubantu abangenangqondo, kepha abanengqondo bayabona ukuthi kudlalwa ngathi ngoba imisebenzi yethu ithathwa ngabokufika.
Kazi yini esiyikweleta abokufika kuleli lizwe lethu na?
Ngoba babukeka bezichanasela kuzo zonke izinkalo zomnotho wethu.
Zolo lokhu, kuke kwathiwa inkankane nenkankane alidle umnyundu wangakubo, okungihlekisayo bona abaholi bethu babavikela baze bathi banelungelo lokusincintisa isinkwa esingekho ezweni lethu.
Namanje ngisasho ngithi lena yoR350 izosenza abantu abazodla imbuya ngothi, izosenza abampofu nabangazazi ukuthi bazokhalaphi.
Bengilindele ukuthi umengameli uzothi akukhishwe abokufika kuzo zonke inkalo zokusebenzela, laba abangenamvume bayiswe emakubo, ngoba yithi esikhokha intela nesidlala indima enkulu ekufukuleni umnotho wezwe.
Ngibabona laba bantu bokufika befana nabantu abazontshontsha umnotho wethu, bawuyise emazweni abo.
Bengifisa ukuba isizwe sethu ke-siyihlolisise kahle le ndaba yoR350 ngoba sibhizi sijabulela bona ekubeni imisebenzi ithathwa abokufika.
Okumele sikwenze ukuba sibumbane, sibe yimbumba singamesabi uhulumeni, simele iqiniso.KHABZELA KB MZIMELA EZWELIBOMVU
Kuningi okusididayo njengoba izwe livaliwe
Mhleli: kulesi sikhathi esiphila kusona njengoba izwe linganyakazi kuningi okusididayo siyizakhamuzi.Laphaya eNkandla sibone kwithelevishini safunda nasemaphephandabeni ngeMeya kamasipala wakhona uMnuz Thami Ntuli ukuthi uthe esematasatasa emukelisa abantu ukudla njengoba isimo sendlala sihlasele kanje wathuka ngembokodo ebomvu isimxhakathisa yemuka naye eseyisiboshwa.
Akugcinanga lapho ngoba nalabo akade bezomukela bazithole beshaqwa naye bebekwa icala lokwephulwa komthetho wokuvalwa kwezwe.Kwelango mhla ka-15 kwephezulu sifunde ukuthi uNdunankulu wakwaZulu-Natal uMnuz Sihle Zikalala ubeseMkhanyakude eyokwamukelisa abantu izijumbane zokudla kwakuhle kwadela kwaze kwancoma ngisho nemeya yakhona.Kodwa asizwa kuthiwa wephule umthetho futhi asizwa nokuthi kukhona iphoyisa elike lambuza ukuthi yini ahlanganise abantu izwe livaliwe.Umbuzo wami uthi ukuphi umehluko phakathi kwalaba bahlonishwa.Ngibuza ngoba sengathi uNtuli ukhala ngenhlese yombusazwe kulokhu okumehlele.J NyuswaELamontville
UKaizer wenza iphutha eqoka uBobby
MHLELI: Kwesinye isikhathi kuyadingeka ukuthatha izinqumo ulungise amaphutha owawenza ugubuzelwe yisihe sokuzalana.Lokhu ngikubhekise eqenjini lami iKaizer Chiefs esingililandele impilo yami yonke selokhu lasungulwa.Usihlalo wayo, uKaizer Motaung, wenza elikhulu iphutha ngesikhathi eqoka indodana uBobby Motaung ukuba yibe yimenenja yeqembu ngoba manje isotakwini ngenxa yenkani yayo.UBobby uyakuthanda ukuhlwaya abadlali asebephelelwe yizinkonteleka ngenxa yokungenzi kahle kwamanye amaqembu.
Ngingamfanisa nomuntu omaketha lapho kulahlwa khona udoti.
Abafana Bokuthula Noxolo bakule nkinga yokungasayinisi abadlali ngenxa yalo mdlali wakhe waseMadagascar ngoba uBobby wadaza inkani kumele axoxe kahle neqembu lakhe.Okuxakayo lo mdlali akayenzelanga lutho iChiefs kodwa manje impilo imile kwezethu ekuthengeni abadlali abasha.Le nto yakhe usuka kude nayo uBobby.
Wasiqala ngonyaka athenga ngawo wonke uvucu wabadlali baseZimbabwe elandela ekwehla kweZim-Dollar.
Wayebathenga endalini, saze sagixabezwa ngomdlali isibongo sakhe uJambo.Usihlalo kumele athathe isinqumo njengomama elumula ingane ebeleni.
Le nto yebhizinisi likayise nendodana ayisebenzi.
Kwakhona ukwenza kwakhe uBobby ezimbandakanya nobumnandi edlonya utshwala nabangani bakhe engafakile isifonyo yakhomba ukuthi awumufanele lo msebenzi ngoba kumele abe yisibonelo.Umbuzo uthi ukuba kwakwenzeka kwimenenja engeyona uyise nendodana kwakuzokwenzekani?Sipho Robert MpungoseEshowe
Thina sakhetha uNyazi singaphoqiwe
Mhleli: Ngikhathazwa yilo mnumzane olokhu ebhala ephephandabeni ethi ungowaseBuhleni kodwa uhlala ekhala ngokuthi umholi wethu esimthandayo uNyazilwezulu akaziphathi kahle izinkinga zebandla.Cha, mfowethu, uyaphosisa uma uthi ungowaseBuhleni.
Abantu abasele eBuhleni basele khona ngoba bethanda futhi bekholelwa oNyazini olungadinge kwehlulelwa yizinkantolo olubonakale ngemisebenzi emikhulu eyayenziwa uBhombela.Mina ngithi kuwe hlukana nokuzama ukudukisa amaNazaretha ngezinkanuko zenu.
Thina sakhetha uNyazi singaphoqiwe, ngakho-ke nani qhubekani lapho nikholelwa khona nihlukane nobaba.Okunye okumele nikwazi wukuthi eBuhleni wumuzi weNyangayezulu eyawakhela izingane zayo.
Nina okumele nikwenze wukuhamba niyobanga umuzi wasekuPhakameni lapho obaba benu baxosha khona iNyangayezulu.Kufanele nazi ukuthi akuwona umuzi waseBuhleni owenza izimanga kepha wuShembe.
UNyazilwezulu lwasukumisa iNdiya eBalitto liyothenga imoto luzi­swenkele.
Siyekeni silandele umholi niyeke ukulokhu nithi nikhathazekile nidlala amacebo la.GumedeMtunzini
UNtseki uqoka abadlali afunzwabona ngabanye abantu
MHLELI: Njengomthandi webhola eNingizimu Afrika futhi ngiyafisa ukubeka ilaka lami ngokuqokwa kweqembu lesizwe iBafana Bafana.
Hhayi, cha umqeqeshi uMolefi Ntseki usigile igoda ngokuqoka abadlali afunzwe bona.Kuyangicacela ukuthi uzwa ngabantu.
Kukhona lapho umqeqeshi weSundowns aveza ukuthi u-Andile Jali (osesithombeni) limfanele ijezi leBafana, nangempela ubiziwe.
Uphinde wagxeka uFortune Makaringe ngokushaya izitayela khathi bedliwa yi-Orlando Pirates.UPitso Mosimane wamgxeka waze wathi “akobe uyabona uNtseki ukuthi akusiye umdlali angamkhetha uMakaringe” .Nangempela uNtseki wenza njalo wangamkhetha uMakaringe.
Okungenza ngingenami yingoba ufake uKhune ekubeni lo Khune akakadlali namdlalo owodwa weligi.
Yini ayibone kuKhune?
Uyabona okwenziwe uNtseki kungikhumbuze inkulumo kaJomo Sono owathi uma kuzokhethwa iqembu lesizwe kuyaye kuphithizele ekomkhulu leSafa.UJomo wathi izimenenja zabadlali zifika zize zilale emahhotela aseduze neSafa.
Abaqeqeshi bamaqembu esizwe abayeke inkohlakalo ngoba ibulala ibhola lethu.
Mina ngoqala ukusekela iqembu lesizwe mhla kwagudluka laba bantu abangazilutho ngebhola.Khabzela MzimelaEZWELIBOMVU
Zinyantisa igazi izinto ezenziwa abantu besilisa
MHLELI: Kwelakho eliwela umfula ugcwele bengicela ungiphe ithuba ngike ngiphawule ngento eyenzekayo esithanda ukuba yimbi lapha kwelethu.
Ukuphawula kwami kusukela ezigamekweni ezenziwa abesilisa bakuleli kubantu besifazane, izingane, nakubantu abadala.Sekunezinto ezenziwa abanye abantu besilisa ezithusayo nezinyantisa igazi.
Ngikhuluma nje izindaba ezisematheni kulezi zinsuku zimayelana nokubulawa, ukuthunjwa nokudlwengulwa kwabantu besifazane abasebasha, izingane ngisho nabadala imbala.
Kunabantu besilisa asebephenduke izilwane ezingenazwelo impela.
Okumangazayo wukuthi le nto iyanda futhi iyaqhubeka kunokuba iphele.Kula masonto adlule kunomuntu wesilisa obulale izingane ezine eWyebank, ezintathu kungezakhe eyesine ibizalwa ngunkosikazi wakhe, ngenxa yokuthi unkosikazi bese efuna isehlukaniso.
Kubi ukuzwa ukuthi kanti noyise bezingane ngeke sisabethemba ngezingane zethu ngesimanga sokuthi umuntu ngeke usamazi ukuthi unamaqhinga mani ekhanda lakhe.
La bantu okuyibona engabe bayasivikela kujike kube yibona abasihlukumezayo nezingane zethu ezingenamacala.Ukuphepha akusekho kule lizwe, akuphephile ngisho izaguga lezi.
Kukhona izalukazi ezimbili ezike zanukubezwa ngokocansi eMgangeni, eMzinto.
Isalukazi ebesizihambela ngodondolo sike sabhekana nobunzima singakwazi nokuhamba emva kokuthi owesilisa esidlwengule ephindelela.
Lokhu kubonisa ukuthi abanye besilisa abasabahloniphi ngisho nabantu abadala laba.
Umuntu usengaze akhumulise isalukazi esidala esingazala ngisho unina azitike impela ngaso?
Uphi unembeza kubantu besilisa?
Ayiyinhle neze le nto asebeyenza.Okunye banesibindi sokukwenza ngisho ezinganeni abangazizala.
Angisayiphathi-ke le eke yasusa enkulu intukuthelo lena eyowesilisa oneminyaka engu-42 odlwengule intombazane yaseKapa maqede wayibulala ngesihluku.
Le nto abayenzayo ayibukeki neze.
Umthetho walapha eNingizimu Afrika kuzomele udlale indima yawo kuqhamukwe nezisombululo ngoba impela iyaphela imbokodo ngenxa yabantu besilisa abangafundisekile.Silindile GumedeKwaMashu
Ukhombisa ukungahleleki uhulumeni ekunqandeni ubhubhane
MHLELI: Ngesikhathi sisayibukela kude iCovid-19, uNgqongqoshe wezeMpilo kuleli, uDkt Zweli Mkhize, wayezishaya isifuba ethi sikulungele ukubhekana nokuqubuka kobhubhane.
Waphinda wagcizelela lokhu ngesikhathi kuba nomuntu wokuqala wakuleli okutholakala ukuthi usehaqekile.Angiboni ukuthi uDkt Mkhize nohulumeni bebekhuluma iqiniso.
Uhulumeni wethu usihole wasifaka ehlathini.
Abantu bangcwabe izihlobo zabo bengazibonanga.
Kubikwe kaningi ngokuphambana kwezidumbu ngenxa yezinqumo ezingafanele ezathathwa.
Abanye abantu bafihlwe besongwe ngocwazi kungafanele.
Kuthe sekuxoveke izinto, wajika uhulumeni wathi kasikho isidingo sokusongwa kwabantu ngocwazi nokuthi bangcwatshwe bengabonwanga.Konke lokhu kukhomba ukuthi belungekho ulwazi olubeka uhulumeni wethu esimeni sokuthatha izinqumo ezifanele ngegciwane.Esikhundleni sokuthi kusetshenzelwe abantu ngokweqiniso, kujike kwavela inkohlakalo ezinhlelweni zikahulumeni.
Namanje, kusasaphazwa imali eshisiwe kuphenywa ngaleyo nkohlakalo.
Yize abanye bemisiwe noma bephenywa kepha akukho okubambekayo okukhombisa ukuthi izobuya imali entshontshiwe.Eyomgomo weCovid-19 imbule izinqe uhulumeni ngokungahleleki.
Sigijime sathenga ingulube isesakeni eNdiya.
Sekukhokhwe imali eshisiwe kwajike kwavela ukuthi umgomo othengiwe ngeke usisize ngalutho.
Kanjani manje ngoba sihlale siziqhayisa ngokuthi sinochwepheshe bezesayensi abaseqophelweni eliphezulu?
Sivuma kanjani ukuthengiswa into esingayazi?
Manje siyadideka ukuthi ingabe ososayensi bethu noma uhulumeni ofaka inqola esihluthu?Umgomo esishintshele kuwona weJ&J sekuvela ukuthi udala izinkinga zamahlule egazi kubantu, manje sewumisiwe.
Bekungaqalwa ngani ngocwaningo ngaphambi kokuthi kuthengwe umgomo?
Kwenzeka lokhu nje, luvele uhlelo lomgomo luhamba ngonyawo lonwabu.
Azikho nje izimpawu zokuthi simi ngomumo njengoba besitshelwa.Osopolitiki bethu ake bayeke ukusitshela iqiniso elingaphelele ngoba befuna ukuba bahle emehlweni ethu.Lisekhona ithuba lokuthi bashintshe ngoba uma kungenjalo kuyashabalala ngenhlangano ebusayo okhethweni oluzayo.
Lokhu kuzokwenzeka uma iqhubeka nokusikhohlisa ngenkohlakalo.Madoda WandaEMBUMBULU
Ayiphuzi iyabuhlaba intsha KwaNongoma
MHLELI: Ephephandabeni langoMashi 2, 2021  kunomfundi obhale wazibiza ngoThandimpilo Joseph Zungu.
Ubekhalaza ngoKhehlamfana basoKledeni, Bhekumthetho, eNcemaneni, eNkonjeni, kwaSodaka naseNkungwini nakwezinye izigodi ezikuwadi 8 KwaNongoma.Umfundi ukhohlwe ukubala nenkiyankiya ekhungethe uwadi 8 kumasipala waKwaNongoma.
Ukuzilulaza kwamantombazane aleli wadi kufikiselana ngamahloni.
Awaphuzi ayabuhlaba utshwala!
Ahamba ezineka nje.
Vakashela eNcemaneni uzoyidela inkani.
Kuthiwa kuthi kungahlwa nje, bese ziyabuya KwaMadiba nase-Abu Tavern.
Hamba emzini wekhansela eBuxedene, uzokhexa umlomo.
Uzozibonela ubusantusantu bosisi bethu, bezilulaza ngokuzinikela otshwaleni.Umbhali ushilo ukuthi ukudliwa kwesishimeyana kwaqala kuphi noBhekumthetho kodwa wakhohlwa ukuthi eBuxedene kwaqalaphi.
Bekumele asho ukuthi eBuxedene kwaqala KwaMankehli, KwaShabha naKwaKhwintshi.
Zazibuya bo lapho!Nami mfoka Manzini, okungenza ngikhathazeke wukuthi angiliboni ikusasa kule ntsha esizinikele otshwaleni.
Ungalindelani enganeni yentombazane evuka ekuseni iyonkunkana notshwala?
Ihamba ingagezile, igqoke amadixa ekade ilele ngawo, ayendlulile nambhede, ayishanelile, izibi izeqa ngaphezulu.
Intombazane engalawuleki ebuya noma ngasiphi isikhathi ekhaya, uma njalo ibuyile.Angiphathi uma kuyizinsuku zokuholwa kwemali yeqolo.
Izingane zizwa ngendaba ukuthi imali yazo iholiwe.
Umama ubuya ejekiwe noma ethwelwe ngebhala ngenxa yokudakwa.
Aqambe amanga athi izimpahla abezithengile zilahlekile.
Uma kungenjalo athi imali uyikhuthuzwe ngamaphara ehubhuza amanga kaBhejane.
Imali engabe ugcina ngayo izidingo zengane, uyibhubhudla otshwaleniAngiliboni ikusasa lapha.
Akukho muzi ongakhiwa lapha, akukho nkosikazi wekhaya, akukho myeni ongathatha umuntu onjena.
Ngidabukela abafowabo nomakoti babo abazohlushwa umjendevu ongayifuni inqubekela phambili empilweni.
Ngidabukela ogogo abondla izingane abangazazi nezibongo zazo.
Ngidakukela obaba nomama abazala benethemba lekusasa eliqhakazile.
Kanti bashaye phansi kwashunqa.Lo mphakathi wakwawadi 8 udinga umkhuleko.
Kumele kuhlelwe isiguqo esiphuthumayo.
Sinxenxa wonke amabandla athathe izevatho, izimpulampula nemijiva kukhulekelwe leli wadi.
Kuyoba ngumbono omuhle kuhlanganwe emzini wekhansela, kukhulekelwe iwadi.
Kwazi bami?
Mhlawumbe uNkulunkulu uyosizwela.Ngikhathazeka kakhulu ngekusasa lalezi zintombi eseziphenduke izibotho.
Ngikhalela obaba nomalume abebezitshela ukuthi bazothola ezamabheka.
Ngisho ilobolo phela.
Bashaye phansi kwashunqa.Ngikhalela izintombi eziziphethe ngenhlonipho nezikhonza uNkulunkulu.
IsiZulu sithi ‘Zifa ngamvunye’.Bhekuyise Jongosi MkhizeKwaNongoma
Kazi uNtencane wabadlelani kuKhozi FM?
Mhleli: Kwelakho eliwela umfula ugcwele, ngicela ukudlulisa ilaka lami ngendlela okwenzeka ngayo ohlelweni lukamaskandi oKhozini FM, uSgiyangengoma.Abasakazi bethu uTshathugodo noZimdollar ababenzi ubulungiswa ngomculo walo mfana omncane oshisa izikhotha kuzwelonke igama lakhe uNtencane.Lo mculi ukhiphe ingoma ethandwa izwe lonke kodwa abasakazi basayidlale kabili nje vo ohlelweni lwabo.
Umbuzo wami uthi uvinjelwani umfana omncane ngoba izwe lonke liyamthanda?
Kunabaculi abashaya ingoma engathi shu kodwa abadlalwa uMgqibelo noMgqibelo, bese umculi onengoma ethandwa ngapha nangapha, bashaya engathi abamuzwa.
Baphathi boKhozi, sicela niyibukisise ngeso elibanzi le nto ebuhlungu.UNtencane ukhiphe ingoma eculwa abantu abangawulandeli nomaskandi ngoba akanikezwa ithuba lokuthi ingoma yakhe iqengqeleze njengoba kwenziwa ngesikhathi kukhiphe oNjoko.
Mhleli, akungabazwa ukuthi le ngoma kumele engabe isidlalwa ezinhlelweni zonke zoKhozi ngendlela emukeleke ngayo esizweni, nabo abasakazi abasakaza umaskandi bayamcindezela lo mfana.
Izwe lonke liyabuka le nto eniyenzayo basakazi.Ingoma kaNtencane iphume ngo-Agasti okusho ukuthi seyinesikhathi yaphuma kodwa abayidlali, abanye abaculi ababhimbayo bakhipha namhlanje badlalwe ngakusasa bengenayo nengoma ethandwayo.Esani ngempela isihluku esenziwa uTshatha noZimdollar?
Kungani bengalikhulumi iqiniso kubaphathi babo uma kuyibona abavimbe uNtencane.Ntobeko NgcoboKwaHlabisa
Imikokotelo yemiyezane yehlisa isithunzi
MHLELI: Into eyenziwa ngamaqili esikhonza nawo lapha ebandleni lamaNazaretha yimbi.
Lokhu ngikusho ngoba kunabantu abazama ngamandla ukwedukisa izwe nabantu abazofuna ukukholwa ngokweqiniso.Bese abantu bakholwa ngamanga nangenkohliso balandele izinto ezingekho neziphambene nokulunga.Ngisho ngoba inkosi Mduduzi Shembe umhlaba wonke uyazi ukuthi yabekwa yizigebengu ukuthi ihole ibandla ngokungemthetho.
Kwaphikiswa uThingo nasekutheni lowo owakhethwa ngokwezwi nangokomthetho webandla angaliholi ibandla.
Lokho kuholele ekutheni izinkantolo ezintathu zimlahle ngecala.Laba bantu bazame ngawo wonke amandla ukwakha lesi sithixo sabo baze basakhela nesitifiketi esiwumbombayi, esimenza abe sengathi ungumholi osemthethweni ukuze kukhohliswe abantu abangazi lutho ngalobu Nazaretha.
Namhlanje sekuphindile, bakha imikokotelo yemiyezane bathi ungosolwazi womhlaba wonke.Engifisa ukucacisela umhlaba wukuthi laba bantu sebenamahloni, okuthi isithixo sabo ebebekhohlisa ngaso umhlaba besibiza ngoNkulunkulu, silahlwe yicala, sekumele sehle esihlalweni ebesihlezi kuso ngokungemthetho.
Abasazi ukuthi bazothini ebantwini.
Yikho sebekhethe ukuzakhela izikole zasehlathini ezizomethwesa imiyezane, kube sengathi ubuholi bakhe busemthethweni.Nalo qhibukhowe ongumnikazi wesikole wehlulekile wukuchaza into ezwakalayo ukuthi isikole sakhe sinawo yini amalungelo asezingeni lokwethwesa umuntu iziqu zokuba ngusolwazi nokuthi sibhaliswephi isikole sakhe.
Umhlaba kumele wazi ukuthi laba bantu abakade bethweswa imiyezane bobathathu okuyinkosi Mduduzi Shembe, inkosi Mqoqi Ngcobo noMfu Friend Nzama balahlwe yicala, baze banikwa umgomo wokuthi bakhokhe zonke izindleko zenkantolo.
Sebekhethe ukufihla la manyala abo ebusweni bomhlaba ngemiyezane ewumbombayi.Naye umnikazi wesikole ungumngani walo uNyazi.
Umhlaba okumele ukwazi wukuthi laba bobathathu bebehlonishelwa ukubhidliza nokonakalisa umsebenzi kaShembe.
Ngaphezulu kwako konke bahlonishelwa ukuphikisa izwi likaShembe.
Ngokuphikisa izinkantolo bakhombise umhlaba ukuthi bona bangaphezulu komthetho wakuleli lizwe.
Noma bangenzani abakuthandayo ngesikhathi abasithandayo kodwa umthetho ngeke bawenze lutho.Okungijabulisayo wukuthi umhlaba uyamazi manje umholi osemthethweni.
Ngibonga nephephandaba lethu ngokusinceda lisedlulise ulwazi ebantwini emhlabeni wonke jikelele.Sakhile Mthembu
Kuyalimaza ukungabi nohlelo lokusebenzisa imali
UKE uzibuze nje ukuthi kungani imali yakho iphelela ezandleni?
Kuyenzeka uzigxeke ngendlela osebenzisa ngayo imali kodwa uphinde into efanayo?
Ziningi izizathu zokuthi uchithe imali ngaphezu kwalokho okufanele.
Esokuqala ukungabi nohlelo lokusebenzisa imali noma ibhajethi.
Uma ungayihleleli imali engenayo kulula ukuyichitha noma kanjani ngoba awunavalo lokuthi izophela ungakalufezi uhlelo lwakho.
Ukungabi nebhajethi kuyindlela esheshayo yokuqeda imali.Lokhu kwenziwa isizathu sesibili esiqondene nokuba khona kwemali.
Ukuzigxeka ngokusebenzisa imali budlabha kwenzeka uma ingekho imali ngesikhathi ubuyekeza ukuthi wenzeni ngayo.
Uma isikhona imali zonke izinto obuzifisa zifika izinqotho zithi khipha imali.
Uma ungaziniki isikhathi sokucubungula ukuthi yini oyidingayo ugcina usuthenga izinto ongazidingi.
Nomusa uyanda uma unemali ugcine uphisana ngayo.Esinye isizathu esibhebhethekisa ukuchitha imali budlabha wumuzwa wokuthi kunesidingo sokuthi usebenzise imali.
Izikhathi zonyaka ezifana noKhisimusi zinomthelela omkhulu ekuchitheni imali kungenasidingo.
Imvama uthola abantu sebeboleka imali ekuqaleni konyaka ukuze baphindele emsebenzini noma bakhokhele isikole.
Okunye okugqugquzela ukuthenga okungahleliwe wumuzwa wokuthi into izophela noma izobe isibiza ngokuzayo.
Lo muzwa usetshenziswa abahwebi futhi uyabasebenzela isikhathi esiningi.
Kukangaki uthenga izinto ongeke uzisebenzise manje ngelithi ziyobe sezibiza uma usuzidinga?Abadayisayo bagqugquzela ukuthi thenga manje ngoba ngeke isaba khona impahla.
Uma uthenga ngekhadi ungakhiphi ukheshi awubuzwa ubuhlungu bokuphuma kwemali.
Akufani nokukhokha ukheshi.
Kepha nokheshi uyinkinga uma uphethe imfumba yawo.
Singathi nje inkinga akulona ikhadi noma ukheshi kodwa wumqondo wokuthi imali iningi ngisho kungenjalo.Enye into eyenza sithenge ngokungahlelekile umuzwa esiba nawo ngempahla esiyithengile.
Yingakho ubona abantu bekhombisa wonke umuntu ezinkundleni zokuxhuma impahla abayithengile.
Ukunconywa abangani kwenza ubone usezingeni eliphezulu ungazisoli ngemali oyichithile.
Uma usufuna lo muzwa futhi kufanele uphinde uthenge bese uvezela izwe likubone.
Akuyona into embi ukuthenga into ekujabulisyo kodwa kuba yinkinga uma sekuwumkhuba.
Uma sewenzela ukubukwa abantu uzithola usungena esikweletini.Ngisho kuthiwa unemali eningi kangakanani uma uyichitha ngokungacabangi izophela.
Bangaki abantu esizwa ukuthi bawina izizumbulu ze-lotto kodwa abangasenalutho?
Uthini ngabakhokhelwa izizumbulu zamathenda kodwa uhlangane nabo sebeboleka imali emuva kwesikhashana?
Uma ungenahlelo kungekudala uzobe ungenamali.
Ngisho kuthiwa imali incane uyaludinga uhlelo ukuze uyisebenzisele izinto ezibalulekile.
Uhlelo lusiza ngokuthi nemali ozijabulisa ngayo uyihlelele ungachitha imali ongenayo.
Ukwenza uhlelo singakufanisa nokuba nama-debit order akusiza ukuthi ukhokhele izidingo ngesikhathi.
Inkinga ukuthi uhlelo lwenziwa uwena futhi lulawulwa uwena.
Kudinga ukuthi ube wumuntu oqotho ukuze ululandele ngendlela.
Nokulujwayela kuba lula ngoba usuke ubona imithelela emihle.Kodwa nohlelo alwanele uma ungaziqapheli izilingo esikhulume ngazo.
Kufanele uhlelo lwakho lucacise ukuthi uzomelana kanjani nezilingo.
Kuyasiza ukwazi ukuthi izimpahla ziyabiza uma zisafika kuthi ngokuhamba kwesikhathi zibe sendalini.
Ngesinye isikhathi uthola ukuthi awuyidingi into ngendlela obucabanga ngayo.Konke lokhu akulula futhi akumnandi.
Kepha ngokufanayo akumnandi ukuthi ithi ifika imali yakho ibe inyamalala.
Uma kunzima ukuzithiba kungcono wenze uhlelo lokuthi ibhange likubambele imali ethile.
Nakho lokhu akumnandi kodwa kuqinisekisa ikusasa elinenkululeko yomnotho.
* Sishayele noma uthumele umlayezo ku-083 354 8794.
Bhalisa uthole ulwazi olunohlonze ku www.ubuntuwealth.co.za.
Hheshe!
Sicela uKhozi FM lubuyise uLinda Sibiya
MHLELI: Ngithanda ukubhala ngodaba olusematheni kulezi zinsuku oluthinta uLinda ‘Mr Magic’ Sibiya, nomsakazo uKhozi FM.Mina ngiyinduna yabalandeli bakamaskandi kuzwelonke.Sinamakhasi abalandeli bomculo wesintu ezinkundleni zokuxhumana kwiFacebook.
Uma ubheka kula malanga ezinkundleni zamabhinca, wonke akhala ngoLinda Sibiya, afisa ukuthi uKhozi lumbuyise.Ngosuku akhulume ngalo ohlelweni lukaBheka Mchunu kunyakaze izinkundla zokuxhumana, abantu bejabulela ukuzwa iphimbo lakhe emoyeni.Babodwa abebejabulela ukuthi usebuyile uSibiya oKhozini FM kanti cha, akunjalo ubezokhangisa.
Ngiyacela izikhulu zomsakazo zixoxe naye, zivele zimbuyise.Abalandeli bayamdinga uMr Magic.
Noma bangamnikeza uhlelo oluzongena ngempelasonto uma benqena ukuthi bazomkhokhela kakhulu ngokuthandwa kwakhe abalaleli.Sizwe NdlovuKwasjula
Umasipala uphushela ngaphandle abakuleli ekuhwebeni edolobheni
MHLELI: Kuyihlazo okwenziwa ngezinye zezikhulu zeTheku, ezigijimela ukunikeza abantu bokufika izimvume zokuhweba enkabeni yedolobha nakwezinye izindawo ezingaphansi kwalo masipala.
Kuthi abantu bakuleli lizwe uma befake izicelo zezimvume zokuhweba edolobheni batshelwe ukuthi izimvume zezicelo zabo azikalungi.Abasiki bebunda bathi izikhulu zeTheku zithi abantu bokufika abanqeni ukubafumbathisa ukuthola izimvume zokuhweba ekubeni abantu baseMzansi kabazimisele ukubafumbathisa noma ukukhipha enye imali ngaphezulu kwaleyo esemthethweni okuyimali yentela yonyaka.
Abakuleli kufanele ngani ukuthi bafumbathise uma befuna ukuhweba edolobheni ekubeni beyizakhamizi zezwe ngokugcwele?Imeya kuhlangene nezinye izikhulu zeTheku bayazimukela izicelo zabantu bokufika ngenhloso yokuhlangana kudingidwe izimfuno nezikhalo zabo ezimayelane nokuhweba edolobheni kepha abazimisele ukwamukela izicelo zabantu bakuleli uma befuna kubhekelelwe izimfuno nezikhalo zabo njengabahwebi edolobheni.Lesi senzo sezikhulu sesivule umsele wokulekelela kokuphushelwa ngaphandle kwabantu bakuleli kwezohwebo lwedolobha.
EGoli abantu bakuleli sebaphushelwa ngaphandle kohwebo lwedolobha, nedolobha iTheku nalo liyalandela.Lezi zikhulu eziqhoshe ngemisebenzi eholela kahle, amahhovisi ashaya umoya, nokulethelwa itiye namakhekhe njengamakhosi, ngolunye usuku nazo ziyophushelwa ngaphandle kumahhovisi okuphatha iTheku, leyo misebenzi ithathwe ngabantu bokufika ngoba banikeza izimvume zokuhweba ngaphezu kokunika abantu bezwe.
Iqiniso lithi ukuhweba kuletha amandla omnotho, amandla omnotho akunikeza amandla okuguqula izinto nemithetho.
Uma abakuleli benqindwa amandla kwezomnotho, ziyolibusa yini izingane zethu kwelizayo?Thamsanqa ZamaUmlazi
Luyethusa olokwamukelwa kwezingane zabokufika
MHLELI: Ngicela ukuthi qaphu ngengikuzwe emsakazweni ngaphinde ngafunda ngakho kwelakho langoNovemba 12 ngaphansi kwesihloko esithi “ngeke zifunwe izitifiketi ezinganeni zangaphandle kuleli.”Le nkulumo ingethusile ngoba sinenkinga yokulawula abantu bangaphandle abangena kuleli ngokungemthetho nabangene ngokusemthethweni okungaze kusidalele izinkinga ezinhlobonhlobo.Okunye okungixakayo wukuthi kuzoqinisekiswa kanjani ukuthi ingane ahamba nayo umuntu bahlobene ngani nayo nokuthi uma kwenzeka bedukelana kuyokwenziwa njani ukuthola izihlobo zayo.Okunye wukuthi uma kwenzeka kutholakala into eyicala enganeni kuyothiwa ibihamba nobani uma ingenawo yona amaphepha ayihlobanisa nomuntu omdala othile.
Iyaxaka le nto yokuthi uma sifuna ukwakha amathuba emisebenzi singabe sisazibheka izinto ezingasidalela inkinga ngomuso.Le nto ifana nse nale nto yokuthi abatshali zimali bathi abanikwe ilungelo lokuqasha baxoshe ngendlela abayithandayo ukuze benze inzuzo.
Umbuzo engizibuza wona uthi ikuphi inkinga uma abahamba nezingane bephethe amaphepha ezingane uma behamba nazo.
Uma abavakashi beze ngokuvakasha okuqondile abangabi nenkinga yokuphatha amaphepha ahambisana nokungena kuleli.Kule mihla kunenkinga yokushushumbiswa kwabantu okukhungethe umhlaba jikelele.
Lokuxegisa kwethu izinto kulelizwe kuzokwenza sibe yisizinda sezigebengu ezinhlobonhlobo.
Kuzomele inhlangano ebusayo ibheke ukuthi ongqongqoshe abazenzeli abakuthandayo kodwa bahamba emigomweni yeqembu ngoba abantu basuke bevotele imigomo yeqembu hhayi ekangqongqoshe.Ongqongqoshe abalawulwe yimigomo yeqembu ukuze imigomo yeminyango kahulumeni ingashintshi.
Abayibhekisise kahle imithetho ngaphambi kokusayina.B khathieThekwini
Izingane akuzona izikhali zempi yabazali bazo
MHLELI: Ngicela ungiphe leli thuba ke ngizwakalise okukhulu ukukhathazeka lokhu mayelana nodaba lokubulawa kwezingane.
Sekuphenduke into ewumkhuba omubi ukubona abazali bebulala izingane zabo, ikakhulukazi esizweni esimnyama.
Siyazibuza siyaziphedula ukuthi ingabe konakelephi ngempela?Abantwana esibabona beyizisulu zesimo esifana nalesi basuke bengenacala.
Abazali kuyaye kuthi uma kukhona ukungaboni ngasolinye noma ukungazwani kahle ekhaya bese bebona kukuhle ukuthi umuntu akhiphele isibhongo sakhe ezinganeni.
Lokhu kungumkhuba ongemuhle neze.Isibalo sabantwana abashonayo bebulawa abazali siyanda minyaka yonke ngendlela ethusayo.
Cishe bonke abantwana abasuke bekulesi sibalo basuke bebulawe ngendlela efanayo.
Ukudliswa ushevu, ukudutshulwa okanye ukukhungwa.Singabazali kumele sizifundise ukuthi izingane azisona isikhali sokulwa izimpi zethu.
Umsebenzi wethu ukuthi sibavikele futhi sibanakekele.
Sithi abasithembe kanjani uma kuyithi esizophinde sibenze bezizwe bengaphephile eduze kwethu?Izenzo zethu ezimbi zisenza siphenduke inhlekisa kubantu bakwezinye izizwe.Sekuyisikhathi sokuthi abantu bakithi bazinuke amakhwapha, babhekisise indlela abenza ngayo izinto.
Abantwana bethu sifisa bakhule, babe ngabaholi bakusasa.
Masingabancishi lelo thuba ngokuvumela imizwa yethu emibi isilawule.Sanele Ndlovu
Kuyancomeka okwenziwe ngabenhlangano yamatekisi
MHLELI: Kwelakho eliphuma nsuku zonke futhi elingangiphuthi, ngicela ukubonga isenzo esihle esinobuntu esenziwe ngamalungu enhlangano yabamatekisi iSantaco.Abantu bamatekisi kuhlale kubhalwa izinto ezimbi ngabo, siyabonga ukuthi Isolezwe lisivezele uhlangothi oluhle noluncomekayo lwabasembonini yamatekisi.Into encomekayo kulolu daba oluphume ephepheni langoLwesine ngukuthi ukudla okuthengwe ngabamatekisi ngukudla okusezingeni eliphezulu kakhulu.Ngeke ngiyigagule ngegama imikhiqizo abayithengile kodwa okugqamayo ukuthi bathenge imikhiqizo nabo abayidlayo emakhaya abo, abazitshelanga ukuthi abathenge into ebhedayo ngoba nakhu bethengela abantu abahlwempu.Kuyaye kubange amahloni uma ubona izijumbana zokudla ezinikwa abantu abahlwempu njengoba kuhlasele iCorona.Iningi lezijumbana kuyaye kutholakale ukuthi sezidlulelwe yisikhathi kumbe zigcwele izibungu.Iningi lokudla okutholakala kuzona wukudla ongakaze ukubone ngisho nakwaMadala eJudeni.Bese uyazibuza ukuthi ngempela kusuke kuthathwephi lokhu kudla okunikwa abantu abaxakekile bekunikwa ngabantu ababavotela.Osomatekisi siyazi ukuthi nabo bakhahlamezekile ngenxa yeCovid-19 kodwa lokho akubafingqanga izandla zabo ukuthi banikelele abantu abaxakekile.NeBhayibheli liyasho ukuthi sibusisiwe isandla esiphayo kunesamukelayo.
Lokho akusho ukuthi owamukelayo akabusisiwe kodwa kuchaza ukuthi naye ubusisiwe kodwa obusiswa kakhulu ngophile.Siyabonga kumalungu eSantaco ngokwelula isandla engabheke nzuzo.
Abalindele ngisho ukuvotelwa lokhu.Siyathemba osopolitiki bazofunda isifundo kulesi senzo samalungu eSantaco.Nalabo ababukela phansi abamatekisi siyathemba ukuthi manje sebezobahlonipha babathathise okwabantu abanobubele nozwelo.Ngicela sikuyeke ukubabukela phansi sibabize ngawo wonke amagama amabi.Siyabonga kwiSolezwe ngokuqhakambisa okuhle okwenziwa ngabamatekisi.
Niyakhombisa ukuthi niyiphephandaba elikujabulelayo ukunika abafundi benu izindaba ezinohlonze nezakhayo.Belingaqali Isolezwe ukubika ngokuhle nokwakhayo okwenziwa ngabemboni yamatekisi.
Phambilini lake lasibikela ngabamatekisi abanikelela izingane ezihlwempu ngezincwadi nangemifaniswano yesikole.Sicela Isolezwe liqhubeke nokusiphakela izindaba eziqhakambisa ubumbano nenqubekela phambili kubantu.Impela into enhle iyanconywa ngifisa abamatekisi baqhubeke nezenzo zabo ezinhle, kuthi okubi okwenziwa ngamalungu abo bakunciphise.Mathanda KhambuleENANDA
Ngicela uNomzamo ethule ezezitimela ehlelekile
MHLELI: Kunentokazi ememezela ngezitimela emsakazweni Ukhozi FM, ebizwa ngoNksz Nomzamo Mkwaleni.
Le ntokazi izwakala sengathi iza emoyeni ingahlelekile.
Kungimangazile ukuzwa ibiza uMnuz Dumsani Ndimande, ngozakwabo onguMnuz Tusokwakhe Mhlaba.
Yize enganakanga ngesikhathi ethi "Sibonge Tuuh, sangena isitimela ".
Uma engena, wenza kanjena.
Umfoka Nkalane ukhombise ukunengeka njengawo wonke umsakazi, uma umuntu embiza ngomunye umsakazi.
Ukunengeka komsakazi kungadalwa ukuthi mhlawumbe usuke engalalele nhlobo uNomzamo, ngaphambi kokungena emoyeni.
Kungicacele ukuthi uNomzamo akalulaleli uhlelo uma engena kodwa usuke elindele ucingo oluzomenza amemezele ezezitimela.
Qha!Kwasilimaza ukuhamba kuka baba uMnuz Langalakhe Zwane, owayengena azwakale ukuthi uhlelekile ngaphambi kokuya emoyeni.
Kwasilimaza ukuthatha kwakhe impesheni ekubeni engakamakhi umuntu ozophusha umsebenzi, obukeka ubucayi.
Ngithi ubucayi ngoba uma abantu bengazitholi izindaba ngezitimela abanye bayazishisa kanti abanye balahlekelwa yimisebenzi (ngoba bafika sekudlule isikhathi emsebenzini).
Yize abakwaPrasa bengakunaki ukuthi izitimela zigitshelwa nje, yingoba iningi lethu lenza imisebenzi engenamali nengaholeli nhlobo.
Okungenze ngathuka sengibhala ukuba ngiqwashise umethuli wezinda zezitimela uNomzamo ukuthi kumele ethule uhlelo ehlelekile.
Ngiyazi omunye uzongangizwa nhlobo kodwa umsakazo ufana newele uma kugula elinye kuyaye kugule nelinye.
Ngicela udadewethu angene emoyeni esehlelekile bandla.Khabzela KB MzimelaEZWELIBOMVU
Masihloniphe abasakazi abadala nabaphethe manje
MHLELI: Ngithi angiphawule ngomshikashika wokubuyisa abasakazi ababenohlonze njengoba uKhozi FM lubungaza iminyaka ewu-60 lwasungulwa.Kuyiqiniso ukuthi bayibeka induku ebandla.
Kuwumbono wami ukuthi nakuba ngizazi izinkakha, ngingajabula ukuzizwa kuKhozi olumaphikophiko.
Kufanele kodwa ukuthi sihloniphe labo basakazi abathole ithuba eliyingqayizivele lokuthi uKhozi lugubhe le minyaka, kuyibona abayibambile.Masikhumbule ukuthi nabo baqashiwe njengoba kwakuqashwe asebahamba, ngezizathu ezehlukene.Uma kukhona abangabuyela kungakuhle lokho, uma kuzoxoxiswana ngendlela eyakhayo futhi kulandelwe imigudu efanele.
Uma kungeke kwenzeke lokho, kuhle sivume futhi siqhubeke seseke abakhona njengoba seseka labo asebahamba.
Ngicabanga ukuthi abasakazi abakhona njengamanje, banekhono lokuwuphusha ngempumelelo lo mgubho.Nginxusa abasakazi nabaculi ukuthi bazame ngayo yonke indlela, uma kukhona lapho benyathelane khona amakhona, bakulungise lokho ngasese.
Bangabhixani emaphephandabeni nasezinkundleni zokuxhumana.
Ngineqiniso lokuthi abaphathi boKhozi bafundisekile ngokwanele ngokubaluleka kwabaculi.Sengiphetha kungakuhle ukuthi abantu bapheze ukusebenzisa amaphephandaba ukuvukuza izinto, thina balaleli esingenalo ulwazi olugcwele ngazo.Siphinde sikhumbuzane ukuthi ukusakaza kuwumsebenzi engicabanga ukuthi abasakazi abakhona, bawenza ngokukhulu ukuzinikela.Nalaba esibakhalelayo balandela izinkakha ezindala ezinye esezalala kobandayo, kuzo singabala ubaba K E Masinga, Koos Radebe, Ronnie Masilela, Lindiwe Ntuli, Kansas City Mchunu, Sjula Mnisi, Muvo Maphalala, Dalton Thamsanqa Mngwenya, Shadrack Ngwenya, Bawinile Mahlangu, Philip Bafana Zwane, Jabulani Sibisi, nabanye abaningi.UKhozi luhamba phambili!Nkosinathi MbeduKwaSwayimane
Thina eMsinga amanzi selokhu sawagcina ngoDisemba
Mhleli: Nginesikhalo lapha samanzi emphakathini wakithi, eMsinga.Sintula amanzi ompompi bebe bekhona ebaleni kanti neMpofana inawo.
Umphathi wesifunda uMzinyathi ubaba uPetros Ngubane wathenga amaloli amanzi awu-20 kodwa lutho ukuvela ukuze sithole noma wumphongolo.Kule Covid-19 ekhona izophela imindeni yethu ngoba akukho nawokuphuza-ke amanzi, angisawabali awokugeza izandla.
Ngikhathazekile ngezihlobo nabazali bethu abazofela ukungabi nalwazi ngamalungelo abo.
Phela besaba ukukhuluma iningi labo ngoba besaba ukuthi bazozondwa.Ngisacela uMnuz Ngubane asibhekele amanzi eMuden.
Amanzi selokhu agcina ngoDisemba ukuba khona kanti neloli lamanzi kalibonwa.Sandiseni Ximba
Basalwa eyaseNasrec abaholi be-ANC
Mhleli: Ngicela isikhala ngizwakalise ukujabha ngokuphelelwa wunembeza kwabaholi abaphezulu be-ANC kuzwelonke.Asibonge abantu baseNingizimu Afrika ngokusebenzisana noMnyango wezeMpilo kuzo zonke izindlela zokuphepha kulolu bhubhane lweCovid-19 abahlale besigqugquzela ukuze siphephe sonke, futhi sikugcizelele ukuthi ukwedlula kulesi sigaba sesine kuncike endleleni esiziphatha ngayo.Siyintsha yeNFP sisuswa yindaba esematheni kulezi zinsuku yenkombankombane nokungqubuzana kongqongqoshe beminyango ehlukene ngezinqumo ezisuke zimenyezelwe wuMengameli uCyril Ramaphosa.Ezinsukwini ezedlule umengameli wamemezela ukuthi ugwayi uzovuleleka ukudayiswa esigabeni sesine sokuxegiswa kwemithetho ezweni ngothaqa, waphinde waveza ukuthi izikole zizovulwa ngokwezigaba ezithile washo nokuthi ongqongqoshe baleyo minyango ngokubambisana nomnyango wezeMpilo nowezokuPhepha bazobhekisisa isimo bese kuqhutshekelwa phambili.Kungakapheli nezinsuku ezimbili kwenzeke lokho sibone oyilungu lesigungu esiphezulu se-ANC uNksz Jessie Duarte owayesohlangothini olwalwaziwa ngeNDZ olwalweseka uDkt Dlamini Zuma ephikisa isinqumo sikamengameli.
Wakubeka kwacaca ukuthi akwenzi mqondo ukuvula izikole okwamanje akukaphephi.
Kwathi noma uNgqongqoshe weMfundo eyisiSekelo uNkk Angie Motshekga eyigcizelela eyokuvulwa kwezikole emasontweni azayo kodwa abaholi ababeseka uDkt Dlamini Zuma bashaya phansi ngonyawo.
Kwathi emva kwalokho uDkt Dlamini Zuma washaya wathi cha akunagwayi wadayiswa akuphephile akucatshangelwe abantu kungajahwa imali kwabe uselikhuze phezulu kuMengameli noNgqongqoshe uBheki Cele wamaPhoyisa obesaziwa ngokuhamba nohlangothi olwalweseka umengameli olwalwaziwa ngeCR17.Kukho konke lokho kwenza izitatimende ezidida abantu umengameli uthule du okutolikeka ngokuthi sezizwana amandla zisuka eNasrec.Buyangabazisa ubuholi bukamengameli njengekhanda lenhlangano nomphathi wongqongqoshe uma ezothula nje angasho lutho ngale ndida yokuklolodelana kongqongqoshe isidana okwenyuka ngezinga eliphezulu.
Uma kuqhubeka kanje umengameli uzogcina ehluleka ukulawula ongqongqoshe bese kuba yikwampunzi edla emini njengoba sekuqalile.Kumanje nje kunento eqoshiwe ezungeza ezinkundleni zokuxhumana lapho uMnuz Bheki Cele enqaba isidana ukulandela imithetho yabethimba lezempilo leCovid-19 elifuna ukumhlola izinga lokushisa komzimba, nakuleyo nto umengameli akasho lutho.Sesingasho singananazi ukuthi impi yaseNasrec ayikaze iphele.
Okwamanje besisabona ezikaNDZ zisakhonya.
Okubi nje kwenzeka ngesikhathi esibi impilo yabantu isengcupheni, kubhoke nokuphela kwemisebenzi.Niphephe emakhaya.Zithembe NgobeseILUNGU LEKOMITI LENTSHA YE-NFP
Usidayisile isizwe Magaye, walahla nomsamo wakho
Mhleli: Ngithi angiphawule ngokungiphathe kabi okuthiwa kuyisenzo sikaNgqongqoshe wamaPhoyisa ubaba uBheki Cele (osesithombeni).
Kuthiwa uxolisile ngokugasela kwamaphoyisa ebandleni lamaSulumane ehamba ngezinyawo.Okokuqala inkolo nenkolo iyafana.
Ayikho inkolo engcono edlula enye.
Kushawe umthetho eMzansi Afrika wokungahlangani kwabantu.
Siwabonile amaphoyisa egasela emzini obekushiswa kuwona impepho, angena emsamo thina Ma-Afrika esiwuthatha njengendawo engcwele, achitha utshwala aze achitha nenyama yadliwa yizinja egameni lokuthi kungahlanganwa, asikaze simuzwe ethi vu, uCele.Sibonile kungena amaphoyisa eZayoni, kwashaqwa abantu baboshwa bese nkonzweni.
Kuyaziwa ukuthi kuleliya bandla kungenwa zingafakiwe izicathulo, wathula nalapho okaMagaye wawuhlaba inhlali.
Namuhla sekungamaSulumane usehamba uyofongqa isigqoko.Ngeke ufice umuntu wakwaZulu, omnyama, eshaya indlamu noma enebandla ezweni lamaSulumane, maqede ahluleke nawukugcina imithetho yalawo mazwe.Le nto oyenzile Ndosi usidayisile siyisizwe esimnyama.Ulahla igazi lakwenu, ulahla umsamo wakwenu, ulahla amasiko akwenu nezinkonzo zakwenu kodwa uzoxolisa ukhombise ukubaluleka kwebandla elingawona nomnsinsi wokuzimilela kuleli zwe, labantu bokuhamba.Kazi babaluleke ngani kuMagaye.Shine MfekaeShowe
Asiwuboni umsebenzi owenziwa yiNkatha eNquthu
MHLELI: Kwelakho eleqa imifula nemihosha ngiyabonga ngesikhala.Njengesakhamuzi saseNquthu esiyithandayo indawo yaso ngifisa ukukusho kugcwale umlomo ukuthi njengoba kusele unyaka owodwa nje kuphele isikhathi samakhansela avotelwa ngo2017, singabantu baseNquthu asiwuboni umsebenzi weqembu eliphethe iNkatha.
Awukho umsebenzi walaba bantu, into abayenzayo wukuhlala nje baqoqane ehhovisi labo badle izindaba.Bantu baseNquthu ningofakazi shintshani ukwenza ngo-2021 ayikho le nto.Kumanje behlulwa wukuqoqa udoti idolobha lingcolile linuka phu.
Angiyiphathi eyamathoyilethi aserenki ashaywa ngamabhakede.
Uma nifuna ukuzibonela lokho anoza nizobona.Shintshani mphakathi waseNquthu ningazibuyiseli eGibhithe leNkatha.Zithembe NgobeseEnquthu
Sekuntwela ezansi ngezokuvakasha eThekwini
Msawakhe MayiselaKuyiqiniso elingephikwe ukuthi ubhubhane lomkhuhlane iCorona, lushiye kukhalwa nxa zonke.
Kusazothatha isikhathi ukuthi isimo sibuyele kwesijwayelekile, ikakhulukazi kwezamabhizinisi nemboni yezokuvakasha.
Bekukhala ibhungane emahhotela, ezindaweni zokudlela, nakweziheha abavakashi nezinye.
Lokhu kuholele ekutheni abaningi balahlekelwe imisebenzi namathuba okuziphilisa.Njengawo wonke amadolobha emhlabeni iTheku, nalo lincela umunwe.
Kulahleke izigidi zemali ngenxa yesimo ebesingakavumeli ukuqoqwa kwemali ekhokhelwa ukuhlinzekwa kwezidingo zemiphakathi namabhizinisi.
Kuphoqelekile ukuthi kubuye kuthathwe enye imali engxenye ukuze kuliwe nobhubhane.
Lokhu kusebenzile kakhulu ekuvikeleni inhlalakahle yabadla imbuya ngothi.
Siphoqelekile ukuthi ngesikhulu isivinini sakhe uhlelo lokuvuselela umnotho ngoba leli dolobha livamise ukuba negalelo elingu-10% emnothweni kazwelonke okhiqizwe ngaphakathi.
Lokhu kusho ukuthi uma kuma iTheku, kungenza ukuthi kume izwelonke.Njengomasipala onakekelayo, kudingeke ukuthi senze izaba zokuthi kwehle umthwalo emahlombe amabhizinisi ngokunjalo nezakhamuzi, uma kuziwa ekukhokheleni izidingo zikamasipala.
Kusihlaba umxhwele ukubona ukuthi lezaba, ziholele ekutheni sikhule isibalo sabantu abalala emahotela ethu nokuyinto okufanele siyishayele ihlombe.
Indlala ibihlasele.
Nangempelasonto isibalo sezimoto ezilibhekise eThekwini, siya ngokukhula, okusho ukuthi akusekude phambili.Singabe senza elikhulu iphutha uma singabubongi ubuholi bukaMengameli Cyril Ramaphosa, ngokunjalo neNational Command Council.
Singakhohlwa kanjani nguNdunankulu waKwaZulu-Natal uMnuz Sihle Zikala, neProvincial Command Council abasebenze ngokungenamkhawulo ukuthi sifinyelele lapho esikhona.
Abasebenzi bezempilo nabezokuphepha ngaphandle kokuzinikela kwabo, ngabe asihambanga ibanga elingaka ukulwa nokubhebhetheka kwalesi sifo.
Izakhamuzi zethu nazo sizibonga kakhulu ngokuthobela imithetho yokuvalwa kwezwe, nokwenze ukuthi umkhuhlane ungadali umonakalo omkhulu.Kusukela kumenyezelwa ukwehlela esigabeni sesibili sokuvalwa kwezwe, iMeya yeTheku uKhansela Mxolisi Kaunda, yasiyalela ukuthi sivule izikhungo zokuzijabulisa, emitapoyolwazi, namapaki ngokukhulu ukushesha ukuze impilo ibuyele kwejwayelikile.
Zikhona izikhungo ezingakavulwa-ke nokho ngenxa yokuthi azikahambisani nemithetho yokuvalwa kwezwe kulesi sigaba.
Senza konke okusemandleni ukuthi nazo zigcine zivuliwe.
Inkosi Albert Luthuli International Convention Centre (ICC), Ushaka Marine World neMoses Mabhida sezivuliwe nazo.Kumele sikuqonde ukuthi amabhishi ethu avuliwe kodwa asikakuvumeli ukuthi abantu babhukude.
Kufanele senze isiqiniseko sokuthi izinhlambi zethu zikulungele ukuthi zihlenge imiphefumulo uma kwenzeka kuba khona abagwilizayo.
Ngakho kumanje simatasatasa siyaziqeqesha ukuze zikwazi ukwenza umsebenzi wazo ngempumelelo, ngaphandle kokubeka impilo yabantu engcupheni.
Okunye futhi ukuthi abeNatal Sharks Board, abakaphothuli ukufaka amanethi avikela ukusondela koShaka lapho kubhukudwa khona.
Kuzothi singaqeda wonke lo msebenzi, bese siyakwazi ukuvumela abantu ukuthi babhukude ngo-Okthoba.
Sicela imiphakathi yethu ibekezele ngoba asiqondile ukuvimbela injabulo yezakhamuzi nabavakashi, kodwa kuwumsebenzi wethu ukuqinisekisa ukuthi wonke umuntu uphephile emabhishi ethu.Ukwehlela esigabeni sokuqala sokuvalwa kwezwe, akusho ukuthi sibe budedengu.
Kufanele siqhubeke sifake izifonyo, siqhelelane, sihlanze izandla sihloniphe yonke imithetho yokuvalwa kwezwe ngoba impi asikayinqobi.
Masiqikelele ukuthi utshwala asibuphuzi budedengu ngoba ukwenze njalo, kungase kusibuyisele emuva.Ezokuvakasha kulo masipala wethu sizithatha njengegolide lethu.
Ngakho kubalulekile ukuthi abavakashi sibamukele ngezandla ezifudumele.
Lokhu kosiza ukuthi nangomuso, babuye bavakashe bashiye imali, bese beba ngamanxusa ethu ezokuvakasha, sihlomule sonke.Asisebenze ngokubambisana ukugcina idolobha lethu lihlanzekile.
Udoti asiwulahle ezindaweni ezifanele noma kungekho obonayo.
Iqiniso ukuthi uma idolobha lethu lingcolile, akukho sivakashi esoba netshisekelo yokuzosivakashela.
Ngakho gcina iTheku lihlanzekile.
* UMsawakhe Mayisela ukhulumela uMasipala weTheku
Makuvalwe ukudayiswa kukagwayi owumbombayi
Mhleli: Sekukhulunywe kakhulu ngengwiji khwebu eyenziwe uhulumeni wakuleli yokuvala ukuthengiswa kukasikilidi phezu kokuba uMengameli uCyril Ramaphosa, ebememezele ukuthi sekuzovunyelwa ukuthengiswa kwawo.Nakuba kunesizathu esicacile sokuvala ukudayiswa kukasikilidi okuwukuvikela izimpilo zabantu, kulesikhathi esinzima lapho kuhlasele ubhubhane i-Covid-19.
Ngibona uhulumeni wakuleli ebe budedengu kakhulu ngokuvala ugwayi ekubeni esahlulwa ukulawula ukuthengiswa nokusabalala kwawo emphakathini.Nakuba sekuyisikhathi eside uvaliwe usikilidi kodwa iqiniso ukuthi abantu basawuthola ugwayi futhi manje bawuthola ngamanani aphansi kakhulu.
Ngingakuqinisekisa ukuthi ezitolo zabengabadi ugwayi awutholakali kodwa ezitolo zabokufika ugwayi usabalele kakhulu kangangokuba sekuthengiswa nezinhlobo ezingaziwa njengeD’s, iphakethe lawo elithengiswa ngeshumi lopondo kuphela nokwenza kube lula kwababhemayo ukuwuthenga.
Ngokubona kwami uhulumeni ukhuphula umnotho wamanye mazwe angaphandle athengisa ugwayi owumbhombhayi futhi ongenayo intela.Lento izoshaya izwele emnothweni wezwe njengoba kwaziwa ukuthi ugwayi usetshenziswa kakhulu kuleli lengabade.
Angisababali-ke abantu bakithi ngokuthenga labo sikilidi abathengiswa ngabantu bokufika, kunalokho ngisola uhulumeni uqobo ngokuvala imboni yagwayi ekhokha intela bese ehlulwa ukunqanda abokufika abaqhubekayo nokuwuthengisa.IsakhamuzieMdubane
Wenze kahle uMboweni angayiniki nendibilishi ikhomishini kaZondo
MHLELI: Kungithokozisile ukuzwa uNgqongqoshe wezeziMali kuzwelonke, uMnuz Tito Mboweni, ethi ngeke isathola ngisho indibilishi le, ikhomishini ephenya ngezinsolo zokulawulwa kombuso yidlanzana.
Lokhu kudinga ukushayelwa ihlombe.
Sekucacile ukuthi ikhomishini kaJaji Raymond Zondo, yinto engenamsebenzi nje, kepha imunca imali yabakhokhi bentela.
Ikhomishini kaZondo seyidle imali engaphezu kukaR800 million.
Inabameli abahola imali elinganiselwa kuR40 000 ngosuku.
Sesibongile, ayihambe ikhomishini ngoba vele ibukeka iyinkundla yokugega abathile kwezepolitiki.
Uma kukhona ubufakazi enabo ngokuphulwa komthetho kayinikeze uphiko lwezokushushisa, kuboshwe abasolwa.
Kwakufanele u-Advocate Thuli Madonsela adlulisele ubufakazi bokwephulwa komthetho kwiNPA.
Kungasungulwa ikhomishini ngoba kuyacaca ukuthi uma kwenziwa kanjalo kuleli, kusuke kushoniswa ilanga.
Sibonile ngeKhomishini yamaQiniso nokuBuyisana.
Ngubani owake wathathelwa izinyathelo ngobufakazi obavela kuyona?Namanje kunabantu abasakhala ngokugilwa kwabo ngesikhathi sobandlululo.
Amaqiniso avela kwikhomishini kodwa akwenziwanga lutho.
Kuvele ukuthi uMengameli Cyril Ramaphosa wajuba uMnuz Sydney Mufamadi, ukuba aphenye amanyundululu ngezobunhloli.
Kuvele manje kwikhomishini kaZondo ukuthi waphenya wanikeza uRamaphosa umbiko.
Esikhundleni sokuthi kube khona abalandelwayo ngezinsolo zenkohlakalo ezatholakala, umbiko waphanyekwa kwisizindalwazi sehhovisi likamengameli.Ziningi izibonelo zokusungulwa kwamakhomishini kungabi nazinyathelo ngemiphumela yophenyo.
Kuphela nje kubukeka sengathi kusuke kubhubhudlwa imali.
Nakuyo ikhomishini kaZondo sibone kuqashwa amabhilidi abantu okuthiwa banikela esikhwameni sikaRamaphosa, iCR17 esamsiza ukuba anqobe ukhetho lukaKhongolose ngo-2017.Izwe lixakekile.
Kwembulwa kwembeswa emnothweni wezwe.
Nazi nezikweletu zisimele ngenhla.
Abantu baselwe imisebenzi.
Izibalo zakamuka zabangasebenzi zikhuphuke kakhulu ngenxa yokubheduka kweCovid-19.
Sidinga ukuthi leyo mali encane esinayo ifakwe ezinhlelweni zokudala amathuba emisebenzi.
Nginxusa abaholi bethu ukuthi mababuyelwe ngonembeza - bagweme inkohlakalo.
Ake kwenziwe izinto ezizozuzisa wonke umuntu - hhayi idlanzana elibuswa inkohlakalo.Zwide MkhatshwaKWADUKUZA
I-DA ngeke ibe yikhambi lokuxazulula izinkinga zabamnyama
OKWENZEKA kwiDemocratic Alliance (DA) kumele kusijulise ngemicabango yezizathu nezinhloso zaleli qembu nokuthi lezo zinhloso zingaba namiphi imithelela kwipolitiki yaseNingizimu Afrika.Kuyishwa ukuthi sibona ukukhishwa inyumbazane kuleli qembu koMmusi Maimane, Herman Mashaba, Zwakele Mncwango, Mbali Ntuli nabanye abaholi abamnyama njengethuba lokubabuza ngokubabhuqa sithi “benithi nenzani?” Ngeshwa sisehlulekile ngukubukisisa ngeso elinzulu okuyizinhloso zaleli qembu.
Ngenkathi kahulumeni wobandlululo abamhlophe bakuleli babe neqhinga nohlelo olunezinhloso, phecelezi i-agenda.
Umbuzo okumele sizibuze wona manje ngothi kulawa maqembu akhona ezepolitiki, yini inhloso yawo ngabantu abamnyama?
Kwehluke okwempumalanga nentshonalanga amasiko nezinkolelo zabantu abamnyama nabamhlophe nokwenza kube nzima kakhulu ukuthi lezi zinhlanga zingabona ngaso linye izinkinga ezibhekene nezwe futhi zibe nezixazululo ezifanayo.
Yingakho ngibona kungaba yiphutha elikhulu ukucabanga ukuthi iDA ingaba yikhambi ekuxazululweni kwezinkinga zabantu abamnyama.
Owayengumholi weDA, uMnuz Tony Leon, ukuvume esidlangalaleni ukuthi iDA isemkhankasweni wokuzivuselela emuva kokuhluleka kohlelo lokuvivinya ubuholi bosopolitiki abamnyama ekukhuliseni amandla eqembu ngaphandle kokuphambuka ezinhlosweni zayo.
Phela iDA yaqalwa ukuze ibe sophondweni lokuvikela ingcebo yedlanzana labamhlophe ngokunjalo nokuvikela umnotho wosomabhizinisi.Inhloso yokubuyiswa kukaNkz Helen Zille ukuzolungisa okonakele kubukeka kukhipha leli qembu emgqigqweni wenhloso yalo.
Phela nguye uNkk Zille owaphathiswa yingqungquthela yaleli qembu ngo-2007 umsebenzi wokulikhulisa ngokuheha abaholi nabalandeli abamnyama.
Emuva kokuba iDA inhlanhlathiswe nguMaimane nokuphethe ngokuba ilahlekelwe ngabalandeli bayo abangumsinsi wokuzimilela okhethweni luka-2019, leli qembu seliphoqeke ukuthi likhiphe inyumbazane abaholi abamnyama ukuze liqhubeke nelaqalelwa kona.
Muva nje, iDA yethule umkhankaso wayo wokhetho lohulumeni basekhaya luka-2021 nosiqubulo sawo sithi “Sekuyisikhathi soshintsho”.I-DA isemkhankasweni wokwakha amaqhinga namasu okuthatha ukubuswa kwaleli lizwe ezandleni zeqembu elibusayo.
Lokho kungasho ukubuswa ngabamhlophe njengoba kwakwenzeka ngaphambi kwenkululeko.
Umehluko kuyoba wukuthi uhulumeni weDA uyobe uvotelwe nanguquqaba lwabantu abamnyama asebenengekile ngamanga osopolitiki, inkohlakalo, ubugovu, ubuvila nokulwisana ngaphakathi kwendlu emnyama.
Inselelo isikwi-ANC, njengomholi womphakathi nomphathi hahulumeni, ukuthi isheshise elayo uhlelo lokuzakha kabusha.
Bonke abaholi namalungu athinteka ekuqhwagweni kombuso, kwinkohlakalo nakumacala anzima kufanele bashenxe ezikhundleni ngokushesha futhi bamiswe ukuba yingxenye yezinhlaka nezinhlelo zenhlangano ukuze iqhubeke nokuba yiqembu elinenhloso yokuhola, ukuthuthukisa nokuhlomulisa abantu abamnyama kwezomnotho ngobuqotho nangenkuthalo.
Umsebenzi we-ANC ethenjiwe ukuqinisekisa ukuthi zonke izinhlaka zemiphakathi yaleli zwe zibumbene ukuze zifuqe inhloso yezwe ngaphandle kokubandlulula, ikakhulukazi izinhloso zomphakathi omnyama.Kusuka ngo-1912 ukusebenza kwe-ANC kwakhelwe phezu kwezimiso ezintathu.
Okokuqala; i-ANC yakhelwa ukukhulula uquqaba kuhulumeni wobandlululo bese ihola uhulumeni wentando yabantu.
Okwesibili; i-ANC yayisebenza ngokulawulwa yimigomo nezimiso zentando yabantu okuhlanganisa ukusebenza ngokuvulelekile, ngokuhlanganyela, ngobunye nangokwethembana nemiphakathi.
Okwesithathu; i-ANC ibilokhu ingumholi womzabalazo wenkululeko yesizwe sonkana njengoba manje isisophondweni lokuphathwa kwezwe.Namanje i-ANC isamelwe yijoka lokuthi ihole umkhankaso wokufezekisa inhloso yabantu abamnyama.
Uma singakubhekile ngeso lokhozi ukusebenza kweDA, inkululeko yabamnyama izulelwa ngamanqe.
* UMnuz Thabani Khumalo, uwungoti kwezokuphatha nomhlaziyi wezepolitiki ozimele
Amabandla awalekelele kwiCoronavirus
Mhleli: kwelakho ngithi ake ngilobe ngale mbedumehlwane ehlasele umhlaba wonke.Ngiyezwa amakholwa esethi yizinsuku zokugcina.Kuyacaca azisekho ezinye izinsuku, sesifike ekugcineni uJesu useyabuya.Ngabe ngiyezwa ukube amakholwa aguqa ngedolo akhuleke ngamandla anxuse uMdali ukuthi asisize sinqobe leli gciwane.Ngisadidekile namanje ukuthi iqhamuke kanjani iCorona, silokhu sizwa ukuthi iqale eChina.Kusobala uma selingene kahle lizoqala ngathi esisemakhaya ngoba impilo yakhona inzima asisebenzi, nensipho kunzima ukuyithola namanzi.Uma uhulumeni esekhombisa ukusukuma, ngiphoxeke kabi ngilalele Ukhozi FM, lapho uNdunankulu Sihle Zikalala nabahlaziyi bebezwakala bekhala ngomnotho nangezivakashi ukuthi ngeke beyivale imingcele ngoba kuzosho ukuthi izivakashi azisezungena kuleli kuyacaca yimali ebalulekile kunempilo yabantu.Ngaleso sikhathi wayeseyedwa umuntu oneCorona, ukube kwasheshe kwavalwa yonke imingcele mhlawumbe ngabe alisabalele kanjena.Sekuyisikhathi sokuthi onke amaqembu ezepolitiki namabandla ahlangane manje kuliwe neCorona.Nabefundisi abahlale bevela kwithelevishini benza imilingo sekuyisikhathi sayo-ke manje.Asibabone bethandazela abantu liphume libaleke igciwane noma basuke besikhohlisa?Kuyathusa ukuzwa usuku nosuku kunyuka isibalo sabahaqekile yiCorona.
Uma uzizwa ukuthi uyakhwehlela kuhle uzihlalele kini, uyeke ukulokhu uzogibela nomphakathi etekisini noma ukhwehlela sivikele thina nabanye bakithi.
Uyazi abantu ababambi ngisho umlomo uma bekhwehlela.Ngiyacela bantu bakithi silalele emisakazweni, sifunde nasemaphephandabeni nakwithelevishini ukuthi senzenjani ukuze lingasabalali leli gciwane.Uma singalaleli esikutshelwayo ukuze sizivikele sizoba senkingeni.Ngiyafisa kube nomgomo wokugwema ukutheleleka mhlawumbe kungaba ngcono uma singagoma.Ngabe esinjani esingagomeleki bakithi?Kazi ngempela adlani amaShayina le enzima kangaka.Emabhasini njengamaRea Vaya eGoli kugcwala kuze kungabi nandawo yokubeka unyawo nasezitimela, abanye baze belenge ngaphandle, kusobala uma oyedwa engahaqeka eSoweto kuyobe sekumoshakele.Sibonga imizamo kamengameli.Ake akhohlwe wumnotho sobuye siwubone silwe nokunqanda ukubhebhetheka kweCorona.Okubalulekile wukuphila kwabantu.Zikhona izigwili nabahola imali eningi kuhulumeni, kanjalo namabandla kufanele angenele anikele sekuyisikhathi sokulekelela imiphakathi.Thanda ChoncoKwesakwaMthethwa
Baphelelwa wumhlaba abanamanga kolukaJub Jub
MHLELI: Ngithi angibhale ngombono obekwe nguJabulani Zenzo Khumalo mayelana nohlelo lukaJub Jub, Uyajola 9/9.
Ngicela ningavumeli abamosha izinto.
Siyaluthanda lolu hlelo nomndeni wami.Okwenzeka ohlelweni akuphathelene namadoda kumbe nokucindezelwa kwabanye.
UJub Jub uyasebenza futhi uceliwe ukuthi enze lokhu akwenzayo.
Izifo zibhebhetheka kanje wukungathembeki kwabantu akukhathaleki ukuthi abesifazane noma amadoda.Lolu hlelo lwenza abangathembekile bazibone bephelelwe wumhlaba.Amasoka abantu abaziwa ngakho.
Intombi kube yiyo ekhetha ukuzifaka khona.
Asikhulumi ngabakhohlisi, abaqamba amanga, bezenza abathembekile.Uhlelo alukhethile, nendoda ivunyelwe ukucela usizo kuJub Jub.
Mhla kuqala uhlelo indoda nayo yavela ohlelweni ikade ikhohliseka ngengane eyikhulisile, kwagcina kulungile bazwana.
Mina ngithi qhubeka Jub Jub sikufisela okuhle kodwa.Khanyisile Mahlambi
Masizigqaje ngomsebenzi omuhle owenziwe yiMbube
Ndabezinhle Sibiya USIZI olukhulu luhaqe isizwe sonke ngemva kokukhothama kweSilo samaBandla wonke - uGoodwill kaBhekuzulu.Kumasipala iZululand, lapho okukhona izigidlozo zeSilo, okuhlanganisa iKwaKhethomthandayo kubukeka kunomunyu ongenamkhawulo.
Isimo esiyiso kwenza ngicabange ubuhlungu obungechazwe obuzwiwa yiziNdlovukazi nabaNtwana baseNdlunkulu emva kokushiywa emhlabeni yiSilo.
Akekho umuntu emhlabeni ongapholisa isilonda esibuhlungu kangaka.Isilo samaBandla wonke sithathe isihlalo sobukhosi ngo-1971 saqhubeka ezinyathelweni zamakhosi wonke abumba isizwe sikaZulu.
Uma ngijula ngokomcabango ngifisa ukwazi indlela labo abebesebenza neSilo abathinteke ngayo.
Ngibala amakhosi aseNdlunkulu, osopolitiki kuwo wonke amazinga, osomabhizinisi nezisebenzi zonke zikahulumeni kwisifundazwe, uhulumeni kazwelonke nomasipala.Selokhu ngithole izindaba zokukhothama kweSilo ngoLwesihlanu ekuseni, nginemicabango eminingi.
Kubuya okwenzekile nengikubonile eminyakeni njengoba iSilo besenza imisebenzi yesizwe.Akumina ngedwa engizizwa nginenhlanhla yokuthola imfundiso enhle neziyalo zeSilo samaBandla.
Baningi ozakwethu abasebenza emazingeni ahlukene kahulumeni abangasho okuningi abakufundile.
Bangachaza kabanzi ukuthi iSilo samabandla siyishintshe kanjani impilo yabo.
Ngikhumbula ngo-2009, ngaphambi kokubekwa kukaNdunankulu wesihlanu kuhulumeni wentando yabantu.
Umholi owakhethwa waba ngundunankulu wesibili we-ANC, uDkt Zweli Mkhize wacela ihhovisi lakhe ukuba lihlele umhlangano phakathi kwakhe neSilo samaBandlaWanquma ukuba umhlangano awusebenzisele ukuthola izeluleko zeSilo ngamacebo okwakufanele asetshenziswe ukuqinisekisa ukuthi izinhlelo zikahulumeni zifinyelela ngokuphuthuma kubantu.
Waphinde wasebenzisa lo mhlangano neMbube ukuqala ukubhala inkulumo yesifundazwe okwakuzoba ngeyokuqala.
Isilo saqopha umlando kulo mhlangano sizinikela ngokuthi sizosebenzisana kanjani nohulumeni wesifundazwe.
Ngokusho kweMbube, injongo yalokhu kwakungukuqinisekisa ukuthi izinhlelo zonke ziyafinyelela kubantu futhi kuba nemfundiso yokusebenzisana.Yize kunefu elimnyama eligubezele isifundazwe kodwa kumele sizigqaje ngomsebenzi omuhle owenziwe yiSilo siwenzela isizwe sonke.
Kuyo yonke imicimbi yokugubha iminyaka iSilo sisesihlalweni sobukhosi bukaZulu, besihlale sigqugquzela ubumbano.Besihlale siveza ukuthi siyaye sithokoze uma sibona izintombi nezinsizwa, omama nobaba bebahle behlobile size sithi ; “Umoya wami uyavuseleleka.
Ngizwa nginokuziqhenya nokuzigqaja ngokuba ngumZulu.”Kwenye yezinkulumo esayethula kugujwa iminyaka engu-40 sisesihlalweni sobukhosi, sabonga abaholi bezepolitiki kuwo wonke amaqembu, sabonga izinhlangano zomphakathi, abaholi bezenkolo, abaholi bezinkampani ezizimele naboholi bezendabuko.
Sagcizelela sathi imigubho yeminyaka engu-40 kumele ifaniswe nemcimbi yokubonga wonke amaqhawe aKwaZulu-Natal.
Saqhakambisa amaqhawe asebenze kanzima eletha intuthuko KwaZulu-Natal.
Saveza ukuthi ukulethwa kwentuthuko yinto esasiyikhathalele kakhulu.Saphinde sathi sinesiqinisekiso sokuthi wonke amakhosi, izinduna, izimeya namakhansela kuzoba nokusebenzisana naso ukuletha intuthuko emakhaya.
Imbube yayihlala ithi ukunqoba kwesizwe kuncike ekutheni sibe nobuholi obusimeme, obubambene futhi obuzimisele.Kuyo yonke imicimbi sasiye sithi ubuholi kuwo wonke amazinga kumele bubeke phambili imfundo.
Sasigcizelela ukuthi ukuba khona kwentuthuko kuncike kakhulu kwimfundo.
Ngamanye amazwi sasichaza ukuthi kufanele sibe yisizwe esiyikhuthalele imfundo ngoba ngaphandle kwayo ngeke ize ibe khona inqubekela phambili.Komunye umcimbi kahulumeni imbube yabuza yathi abazali bathule bathini uma izingane zikhulelwa zibe zifunda isikole?
Saphinde saphonsa le mibuzo elandelayo:Ubhekelani eceleni umzali uma ebona ingane yakwamakhelwane edolobheni ngesikhathi sesikole?
Uthule uthini wena thisha uma ingane oyifundisayo ikhuleliswa ngomunye uthisha?
Uma sethula umyalezo kubasebenzi bakahulumeni sasijwayele ukuthi abasebenzi bakahulumeni wentando yabantu kufanele babeke phambili izifiso zabantu okuyibona abangobasi.
Sasithi imiholo yezisebenzi zikahulumeni ikhokhwa ngumphakathi ngakho, umphakathi unelungelo lokufuna intuthuko futhi unelungelo lokukhalaza kuhulumeni uma ubulungiswa bungekho.
Siphinde sithi, empeleni kuliqiniso ukuthi intando yabantu isengcupheni uma izingane nabafelokazi bebulawa yindlala.
Kukhona lapho sathi abaholi bomasipala kuwo wonke amazinga baneqhaza elikhulu abangalibamba ukusebenzisana nohulumeni ukuletha intuthuko.
Sabala abefundisi bezenkolo, abaholi bomphakathi, amakhosi, izinduna namakhansela.Sathi uma ungumholi womphakathi kufanele wazi ukuthi endaweni ohlezi kuyona zingaki izintandane.
Kufanele uxhumane nezinhlaka zikahulumeni ukuze zingenelele ukuze izingane zingabhuqabhuqwa yindlala.
Enye into ebihamba phambili kwiSilo samaBandla ngukusebenzisana nohulumeni ukwehlisa isibalo sabantu abangenwa yigciwane lengculazi.
Yingakho ngoDisemba 4 , 2009 samemezela ukuqalwa kosiko lokusoka abafana.Sasijwayele ukukukuveza ukuthi impi yokulwa nalezi zifo ngeke iphumelele uma kuzobhekwa amanesi nodokotela bodwa.
Sasigqugquzela ukuthi emalokishini nakuzo zonke izigodi abaholi baphume umkhankaso wokugqugquzela amalungu omphakathi, ukuthi azibophezele ekusizeni abagulayo bangabandlululwa futhi badle imishanguzo ngemfanelo.Sasikhumbuza isizwe ukuthi kwakuyisikompilo lobaba mkhulu ukunakekela umakhelwane wakho nesizwe sonke.
* UMnuz Ndabezinhle Sibiya ukhulumela uNgqongqoshe wezeziMali KwaZulu-Natal, uNkk Nomusa Dube-Ncube
Sekufike esiphethweni ngoKhongolose
MHLELI: Kunamaqiniso okumele siwakhulume noma ngabe abuhlungu kangakanani.
Elinye lalawo maqiniso ababayo wukuthi iqembu likaKhongolose sekufike esiphethweni ngalo.Ukwehluleka kwalo ukuqeda inkohlakalo nokweba okwenziwa ngabaholi balo sekufinyelele lapho abantu baseNingizimu Afrika kumele bathi uKhongolose awulale ngokuthula.Akekho umuntu kulo mhlaba ongakwazi ukuwuhlenga kulesi simo.Inkohlakalo ikhona kuwo wonke amazinga okuphatha.
Noma kungavuswa o-Oliver Tambo, Walter Sisulu noNelson Mandela ngeke benze lutho, kwabona bangabaleka uma sekunje.Iqembu seliphenduke inhlangano yamanqe adla izidumbu.Abantu baseNingizimu Afrika mabaxolise izinhliziyo zabo, kuphelile ngoKhongolose.Iyodwa into okumele ayenze uMengameli Cyril Ramaphosa, wukuba abize umhlangano ophuthumayo afike ephethe incwadi yokwesula esikhundleni ngoba uma eqhubeka lo khumbi awugibele usuyazika naye.UMbhishobhi Themba ChoncoeMtubatuba
Cubungula izinto ukuze ungadlali abelaphi mbumbulu
KUNINGI okwenzeka ngakuthina lapho sithi siyozwa ukuthi izinkinga ezisiqaqele zibangwa yini.
Lokho kwenza kwethu bese kuba yikhona okwenza abelaphi bendabuko basho noma yini ngoba bebona sixakekile.Okunye okukhulu kube ukwazi ukuthi yini lena esiyifuna kakhulu bese sikhohliseka kuthiwe sizoyithola.
Akothi uma uyohlola utshelwa otshelwa khona bese usebenzisa amandla engqondo owawaphiwa nguMdali ukucubungula lokho otshelwa khona.Umuntu ukuphuma kwakhe eyozwa ngokumkhathazayo uma engena esigodlweni somelaphi ungena vele edidekile, edidekile nesintu sesimlahlekele, sekulula-ke atshelwe noma yini.Uma ngithi qhathanisa okukugulisayo kumbe okukuhluphekisayo, notshelwa khona ngiqonde ukuthi ngeke izingane zakho zithi zingagani, niyaxabana nomama kumbe ekhaya ugingqika nezimoto amabhizinisi ayawa kade zolo lokhu kuhamba kahle, bese kuthiwa bethela, noma idla igobongo, kokunye yembula, noma idlozi alikho ekhaya kumbe asilungise umsamo.Noma kungashiwo lokhu kuthathe-ke wena bese ukuqhathanisa nenkinga yakho kumbe izinkinga onazo njengomsuka.
Ukhumbule kunomehluko phakathi kwezinkinga nomsuka wazo.
Konke kunomsuka.Uma ushaywa uhlangothi, kumbe uvaleka amehlo noma ukuyozwa ngenkinga yokushaywa uhlangothi kumbe ukuvaleka amehlo hamba uyothola umsuka kwakho ukuthi kudalwe yini.Kodwa ngenxa yokudideka nokujaha bese kuba lula kube khona ukukhohliseka.
UNkulunkulu usiphe ingqondo yokucabanga okwenza sehluke ezilwaneni nakwezinye izidalwa ezingaphansi komthunzi welanga.Ngakho sonke isikhathi kufanele sihlale sikusebenzisa lokhu kunanoma yini esiyibonayo nesitshelwa yona.Siyahamba-ke siyohlola uma sesitshelwa esitshelwa khona asisakusebenzisi lokhu.
Uthi wazi kahle kamhlophe ukuthi yini ephambene kuwena kodwa ungabe usacabanga ngengqondo ukuthi lokhu osutshelwa khona kuhlanganaphi nalokhu okukuhluphekisayo.Iningi lethu lijaha imali, kungakho sigcina sesenza izinto eziphambene.Uzwe emisakazweni nasemaphephendabeni kuthiwa kukhona indandatho yenhlanhla, kukhona indanadatho yomshado, kukhona umuthi wokuthi ucebe kumbe uwine i-lotto uzibuze uma usebenzisa ingqondo umnikazi walokho yena akayidingi yini leyo mali ngoba ngabe uqala ngaye kuqala ukubona ukunotha nokuceba ukuthi lokhu akhuluma ngakho kuyasebenza futhi kunomphumela wengcebo.Kungakho-ke abantu abaningi begcina bethi angisahambi ukuyohlola, hhayi ngoba ebaleka kodwa kunguyena ozosile kugobela ngokuthi avume into engakhi ngqondo uma usuqhathanisa nokuhlupheka kwakho.Engizama ukukusho namhlanje ukuthi ezintweni esizenzayo empilweni yethu ukucabanga nokusebenzisa ingqondo engiyithatha njenganesikhali esasiphiwa nguMdali sikushiya ngemuva siphike nesithanda ukukuzwa nokukutshelwa khona.Le nto ifana ncamashi nabantu abahlale beqhosha ngokuthi bayakholwa, bona bayathandaza.
Ukukwenza lokho akunankinga futhi akunanxa kuphela musa ukukwenza bese ungabe usasebenzisa ingqondo.Ezinye izinto ubothatha isikhathi ngokuhlala phansi uzibuze zona.
Musa ukuthatha iBhayibheli njengencwadi ezokusindisa, ezinye zezinto elizishoyo zibuze, ujule ngazo, ungathi kwabe kungumlingo kodwa zibuze ngokuqhathanisa impilo yakho nesimo esikhona.Kuningi esikhule kuthiwa asingakubuzi kodwa othi uma usukhulile wabona izinto emhlabeni wafunda, bese ubona ukuthi kungani kwakuthiwa lezi zinto ungazibuzi.Kunabantu abakubona kuyicala nento engavumelekile ukuthi uzibuze nokuthi uma kuthiwa uNkulunkulu, nezulu kukhona kulaphi nendawo, uma isibhakabhaka sinje nomhlaba kuthiwa uyindilinga, akufanele ukuninga ngengqondo ngalokho.Ngoba ujahe ukukholwa uzozitshela ukuthi kungumoya futhi kuyicala nesono ukukubuza lokho.
Uthi wazi kahle kamhlophe ukuthi kukhona umthetho othi: Hlonipha uyihlo nonyoko kodwa lokho ungakubuzi ukuthi ngakube ubani “uyihlo” ngubani “unyoko” na?Kumnandi ukushumayela nokububula ucula, ukhohlwe ukusebenzisa isikhali uMdali akupha sona ukuthi ucubungule ngaso izinto eziphambi kwakho.
Ngikholwa ukuthi noMdali uyaye azibuze ukuthi le ngane yami kungani ingasebenzisi isikhali engayinika sona “ingqondo” ekwenzeni izinto zayo?
Akukho lapho kuthiwa khona ungabuzi futhi ungafuni ngengqondo.Kukhona konke ukuphuma kwakho uyofuna izimfihlakalo ngempilo yakho nokukuhlukumezayo, nezinqumo ozithathayo ngokuzokwenza empilweni yakho ukuze uphile impilo othi ngengcono, sebenzisa lokhu okuthiwa “ukuzibuza nokuqhathanisa” okwenziwa “ingqondo” ekuthatheni izinqumo.
Ungabuswa imizwa yokuthi ufuna bakubone abanye wenzani, nokuthi utshelwe ukuthini wangakucabangisisa, okuyokuba isinqumo esibuhlungu sikangunaphakade.Engiqonde ukukusho nakhu: uyohlola, otshelwa khona kumunyunge ngengqondo ukucabe ngamathambo engqondo, ungagwinyi nje.
Uyaphuma uya esontweni, uyokhonza, uyathandaza, uyakholwa usukhethe iNkosi, zibuze futhi nakhona lapho, ngabe kuyikhona noma uzijabulisa emini ebusuku ukhihla isililo na?Sebenzisa umqondo ukuze ugweme ukuyobuza enganeni ube umdala.BhedlindabaEsigodlweni saseMlambomunye087 11 00 555.
Lizolahlekelwa amavoti leli qembu
MHLELI: Ngizwakalisa ilaka lami ngendlela elenza ngayo iqembu elibusayo, i-ANC njengoba izwe lisebenza ngaphansi kwemigomo.Ngeke nginanaze ngokuthi okugqamile ebuholini be-ANC ikakhulu emazingeni aphezulu njengoba sibhekene negciwane iCorona, yinkohlakalo.Kubuhlungu uma sibona uhulumeni wethu ekhipha imali ngapha nangapha.Kunenye imali aze wayiboleka ngenhloso yokuhlangabezana nezinkinga ezidalwe yileli gciwane.Kepha siphinde sibone abantu abaningi belahlekelwa yimisebenzi, ikati lilala eziko emindenini eminingi.Uzamile uhulumeni ukusabalalisa izijumbane zokudla kanti ezinye zigcine zingafikanga kubantu, kwathiwa zithathwa ngamakhansela.Kuze kwenziwa ihlaya ngokuthi uma uzwa kukhala ibhala ebusuku ubovuka nawe, uthathe elakini ulandele ngoba kusuke kungamakhansela eyolanda izijumbane zokudla, eziyisa emizini yawo.Ngingasho nje ngingananazi ukuthi ezinye izinqumo zikahulumeni ngalesi sikhathi zisishiye nemibuzo.Kuyiqiniso ukuthi izwe lethu liyaqala ukubhekana nalesi simo sokulwa nokubhebhetheka kweCorona, sesibona kushayeka nosomabhizinisi abehlukene.Kuyinkinga uma kushayeka ubuholi obuphezulu kugcina kushayeke nasemazingeni aphansi, ikakhulu komasipala.Engikusolayo nje wukuthi kunabantu abazohlomula ngemali njengoba sibhekene neCovid-19.Ongeke acebe lapha kobe kusho ukuthi ngeke aphinde acebe njengoba imali itatshwa kangaka.
Kukhishwa amathenda anhlobonhlobo nalapho kusaqhutshwa ngenkohlakalo.
Enuka phu!Okubuhlungu wukuthi lokhu kwenzeka nje ngonyaka ozayo kulindeleke ukuthi kube nokhetho lohulumeni basekhaya.Kulindeleke ukuthi abantu baphume bayovota kepha ngibona sengathi lizolahlekelwa ngamavoti iqembu elibusayo.Ngisola ukuthi lokhu kuzokwenziwa wukungagculiseki kwabantu ngendlela elithathe ngayo izinqumo, ngesikhathi sokuvalwa kwezwe.SMxolisi ManyathiENQUTHU
Ngitusa okwenziwe wuMshengu eMenzi
Mhleli: Kwelakho elifundwa wumhlaba wonke ngithi angidlulise injabulo yami mayelana nesimemezelo esenziwe uNgqongqoshe wezeMfundo KwaZulu-Natal, uMnuz Kwazi Mshengu sokungakhokhwa kwemali yesikole eMenzi High, eMlaza.UMshengu wenze into encomekayo ngokuthatha isinqumo sokuyokwethula umkhankaso wabo wokubala izinsuku zokuqala kwezivivinyo kulesi sikole esinomlando omuhle ngezinga lokuphasa kwabafundi bakwa-matric.IMenzi High ibalwa ezikoleni ezenza kahle KwaZulu-Natal kwazise phela ihlezi ikhiqiza * -100% kuleli banga nokuyinto esiyenze iminyaka ilandelana.Lesi sikole siyisibonelo esihle kwezinye.Othisha bakhona bayazinikela emsebenzini wabo.
Bangena ngo-6 ekuseni baphume sekuhwalalele futhi babuye bafundise nangempelasonto.Okunye okungijabulisa kakhulu okubalulwe wuMshengu wukuthinta indaba yokulungisa ingqalasizinda esingekho esimeni esifanele.UMshengu uthembisile ukuthi bazokwenza konke okusemandleni ukuthuthukisa isikole.
Uphinde wathi bazoletha amakhompyutha awu-60 kanye nezinsiza zokufunda.Ukwandiswa kwamakhompyutha kulesi sikole kuzosiza abafundi ukuthi bafunde babe nolwazi ngobuchwepheshe besimanje.Lokhu kusho ukuthi abafundi ngeke basale ngaphandle kwi-4th Industrial Revolution okukhulunywa ngayo kakhulu kulezi zinsuku.
Okunye wukuthi ukwandiswa kwezinsiza zokufunda kuzosiza othisha nabafundi ukuthi bangasaleli emuva ngomsebenzi wabo.
Lokho kusho ukuthi izinga lokuphasa ngeke lehle kulo 100%.Ngikwethulela isigqoko Mshengu, qhubeka nomsebenzi wakho omuhle wokuthuthukisa imfundo ezweni lethu.Ukuba nongqongqoshe osemusha wezemfundo KwaZulu-Natal kuzoba nomthelela omuhle kakhulu.
Kuzophucula izinga lezemfundo kuleli.Nobuhle WelkomEBellair
Sibonga uRamaphosa ozwe ukukhala kwethu ngezikole
MHLELI: Ngidlulisa enkulu intokozo ngokuthi uhulumeni asilalele azivale izikole kwazise besilila esikaNandi ngokufunda kwezingane esimeni esibucayi kangaka zisengcupheni yokutheleleka ngeCorona.Bengibhalile kuyo le ngosi ngicela ukuthi uhulumeni azivale izikole kwazise isimo siyaphoqa njengoba igciwane lisenamandla ngalolu hlobo futhi kusebusika kuyabanda.Isicelo sami nemithandazo yami uyiphendulile uMengameli Cyril Ramaphosa (osesithombeni) enkulumeni yakhe ngoLwesine ebusuku.Bengibambe umoya ngesimo izingane ezibhekene naso ezikoleni.
Kuyathokozisa kakhulu ukubona umuntu ongumengameli elalela abantu kwazise bengingakhali ngedwa kepha besikhala sibaningi siyisizwe.
Sizoke sithole nobuthongo.Umholi uba ngumholi ngokulalela abantu abaholayo.
Ukuba sesikhundleni esiphezulu nokuba semandleni akuchazi ukuthi abantu abaselutho.
Ngiyafisa abaholi bethu bakujwayele okwenziwe umengameli ngoba kuyisifundo kubo bonke.
Kuhle ukubhula umlilo usesemafusini ngoba uma uze wangena ebaleni ngeke uwenze lutho.Qhubeka mengameli wethu ngokuhlonipha isizwe.
Akekho umzali ongathandi ingane yakhe ifunde kepha lesi simo besiphoqa ngoba bese singaphezu kwamandla.
Ngikwethulela isigqoko ngobuholi obukhombisile.
Kuyakhombisa ukuthi yonke into ihamba ngobizo nogcobo.
Izandla zidlula ikhanda ngesenzo sakho mengameli.Phondolwendlovu MzoloKWANYAVU EMKHAMBATHINI
Kusilimazile ukuhoxiswa kwezikhangiso zomsebenzi
MHLELI: Ngikhathazekile ngokwenziwa uNgqongqoshe uNonhlanhla Khoza wezokuThuthukiswa koMphakathi.
Kunezikhangiso zomsebenzi zomnyango eziphume ngomhlaka 2 Agasti ezivale mhlaka 16 Agasti.
Ngidumele kakhulu ngokuzwa ukuthi ungqongqoshe usezihoxisile lezi zikhangiso ngosuku lokugcina.Thina siyintsha yasemakhaya engasebenzi sisukumele phezulu sifaka izicelo sipatanisa singenayo nemali yokwenza ama-copy namaCV nokuposa ikakhulukazi eyokugibela siyoposa emadolobheni aseduzane.Sisizwa ogogo bethu ngemali yempesheni yokwenza konke lokhu.
Size sasebenzisa no-fast mail ukuqinisekisa ukuthi izicelo zifika ngesikhathi.
Ngisebenzise imali ewuR450 ukwenza konke lokhu.
Ngiyakholwa ukuthi lokhu akuhlukumezanga mina kuphela ngalezi zindleko.Uma ngilandela ngithole ukuthi uNgqongqoshe uKhoza ukhiphe umyalelo wokumisa izikhangiso ngaphandle kwesizathu noma incazelo.Umbuzo wami uthi ngicela ukwazi ngezinhlelo zikangqongqoshe zokusibuyisela le mali esiyisebenzisile njengoba sizihluphekela nje.Thembelihle TembeEMboza
'Kungamanga ukuthi ubuholi bebandla buhamba ngobukhosana'
MHLELI: Ngicela ukuphawula ngengikuzwe ezinkundleni zokuxhumana obekukhulunywa ngabathile okufaka nomholi waseBuhleni.
Kunokukhuluma okukhulunywe wuMfundisi uShozi eKhenani lapho ethe “ufisa sengathi uSibisi angeze afa kodwa omele othini, ukuze abonwe yisizukulwane ngoba wathatha ifa lenye indlu waliyisa kwenye indlu”.
Nomholi waseBuhleni kuyo indawo efanayo ukukhulumile ukuthi ifa lenye indlu kalidliwa kwenye indlu, kuyaziwa ukuthi uma kuhamba ubaba kuthathe inkosana, wuyena inkosana yoThingo, nasesiZulwini lokho kuyaziwa”.Lezi zinkulumo zingivusela imibuzo.
Owokuqala ukuzwa kuShozi ukuthi “uSibisi walithatha kanjani ifa lenye indlu waliyisa kwenye” njengoba kunguyena owabhala lezi zincwadi ezimbili ebezibangwa enkantolo?Uma isono sikaSibisi kungukuthi waba ngufakazi encwadini ebibangwa, yena engumfundisi wayeyo kwenzenjani uma umholi wakhe amhloniphayo ethi akasayine njengofakazi?
Uma kungukuthi isono ukuhambisa incwadi kummeli uButhelezi, yena wayeyokwenzenjani ethunywa wumholi wakhe?Ngiyafisa ukwazi kuShozi ukuthi njengoba enesikhundla sobufundisi, enza kuso isifungo phezu kwentaba (nanxa ukugcotshwa kwakhe kwaba nokukhuluma kwaze kwavela igama loJazibhantshi) ngabe uyayifunda yini incwadi kaMathewu 7:1-5 “Ningahluleli ukuba ningahlulelwa.
Ngokuba ngokwahlulela enahlulela ngakho nani niyokwahlulelwa ngakho, nangaleso silinganiso enilinganisa ngaso nani niyakulinganiselwa ngaso.
“Ubhekelani ucezwana olusesweni lomfowenu, kepha ugongolo olusesweni lakho awuluboni na?
Ungasho kanjani kumfowenu ukuthi: “Ake ngikhiphe ucezwana olusesweni lakho; bheka, ugongolo lusesweni lakho.
Mzenzisi, khipha kuqala ugongolo esweni lakho, khona-ke uzakubonisisa ukukhipha ucezwana esweni lomfowenu.” UShembe akabagcobelanga lokho abefundisi kodwa ukuba benze ukulunga, bashumayele umbuso wezulu olikhaya labangcwele hhayi amagqubu nobudlova nobundlavini.
Ngifisa-ke ukubheka kumholi waseBuhleni la mazwi.UNkulunkulu ubemuphe ithuba eliyingqayizivele lokuthi ame phambi kwabantu abaningi kangaka ukufundisa ngombuso kaNkulunkulu.
Kodwa ufundisa imbubhiso.
Bonke laba bantu ababaphambi kwakhe basuke besuke emakhaya badela imali yabantwana babo, ngenhloso yokuzophiliswa umphefumulo.
Konke lokho akwenzekanga, baphindele emakhaya beyizoni ezinenzondo namagqubu asuselwa emangeni akhulunywa epulpiti.Uma umuntu into engayazi njengalokhu umholi engazi lutho ngobuholi bebandla kuhle adedele abaziyo bakhulume ngakho, yena ashumayele ivangeli lombuso ozayo elezelwa nguShembe ezweni, ayeke ukwehlulelana ngento engathi shu.Kungamanga ukuthi ebandleni kusuka ubaba kuhlale indodana kodwa umholi uyagcotshwa akazalwa.
Kungamanga ukuthi ubuholi bebandla buhamba ngobukhosana, buhamba ngokugcotshwa.
Kuyaxaka-ke ukuthi bese efuna ukucasha ngamasiko esiZulu ekubeni sisekukholweni hhayi esiZulwini.
NgokwesiZulu yena ngeke alihola ibandla kodwa ngoba sisekukholweni siyambekezelela, asiphiwe amandla okumahlulela.Ngiyafisa afunde incwadi kaDeteronomi 23 vs 2.
Ngifisake bangibuzele kuye ukuthi njengalokhu iNyangayezulu yayingeyona inkosana yenkosi iLanga kwabangani ukuthi ihole ibandla ngaphansi kwalezi zifundiso zakhe?
Ngiyafisa abantu abangamaNazaretha beze ekukholweni hhayi ngenhloso yokuba yizitha zobuNazaretha ezingaphakathi ebandleni, bafune ukulunga kukaNkulunkulu ukuze bazuze izibusiso zokuzidela kwabo.
Uthi uShembe kuvesi 3 womthandazo weSabatha “ Mesabeni uJehova nigcine imithetho yakhe” lokhu obekushunyayelwa lapha yimpumalanga nentshonalanga kulo myalo kaShembe.
Izibusiso ziyovelaphi uma kuphanjanwa nokulunga?EMGUNGUNDLOVU
Ngenxa yemigwazo kusekude buphele ubugebengu
MHLELI: Ngivumele ngiphawule ngokubhebhetheka kobugebengu eNingizimu Afrika.
Ezinsukwini ezintathu ezedlule sekutholakale ukuthi kukhona intombanzane edlweguliwe yabulawa.
Kuphinde kwaphuma ukuthi kukhona indoda ehlala eWyebank ebulale izingane zayo ezine.
Sekungathi isonto nesonto kukhona abantu ababulawayo noma abantshontshwayo kuleli lizwe.Ngibona ukuthi inkinga iqala ekutheni singabantu baseMzansi Afrika siyathula sibuke uma lezi zigameko zenzeka.
Isibonelo, uma umuntu egijima ngesivinini esidlula amakhilomitha abekiwe, uthola ukuthi uzokhetha ukufumbathisa iphoyisa esikhundleni sokuthi aye enkantolo.
Lezi yizimo ezinje ezenza ukuthi abantu bacabange ukuthi ubugebengu into enhle.Esinye isibonelo, isenzo sokuthi abantu benza umgunyathi uma befuna izincwadi zokushayela.
Uzwe ngephoyisa likutshela ukuthi uma ungangifumbathisanga into encane ngeke ukwazi ukuba nezincwadi.Ngesinye isikhathi uthola ukuthi umuntu akakwazi ukushayela kodwa ngokuthi unemali yokufumbathisa ugcina ezitholile izincwadi zokushayela.Ngenxa yokuthi singabahlali bala eMzansi Afrika senza umathanda sithembe ukugwaza, kusekude ukuthi buphele ubugebengu.
Sihlezi sikhala ngokuthi osopolitiki banobugebengu kodwa nathi sibe sinabo.
Inja iyawaqeda amanzi ngolimi.Ubugebengu bungancipha ezweni lethu uma nathi njengabahlali sizofunda ukulandela imithetho ebekiwe.
Kumele siyeke ukufumbathisa nokuntshontsha ukuze sizokwazi ukuphatha kahle izwe lethu.
Njengabahlali baseMzansi kumele kube yithina esihola indlela ukuze sizophila ezweni elikahle.
Mina ngikholelwa ukuthi ushintsho luqala ngawe.
Asiyeke ubugebengu ukuze buzoncipha nakuhulumeni.Minenhle Khazi
Igcokama liwumele ngeqiniso umculo wakithi
MHLELI: Ngiyakhuleka kunina beSilo.
Ngizocela ukwethula isigqoko njengomholi wamabhinca ongacheme namculi.
Ngihlale njalo ngibheka okuhle okwenziwa ngabaculi kanjalo nokuqhakambisa umoya wokuthula noxolo kubalandeli bomculo wakithi nothinta amasiko ethu, umaskandi.Ngithi angincome ngibonge into enhle kakhulu, sibonile umculi kamaskandi, Igcokama Elisha Manqele, emela bonke abaculi bawo lo mculo eya KwaKhethomthandayo, KwaNongoma.
Ubehambisana nobukhosi baseMdletsheni kanjalo noNgizwe Mchunu.
Bafike bashiya enhle inkabi kade kugezwa amakhosi aKwaZulu.
Ngizothanda ukuthi kuwe Gcokama Elisha, lokhu okwenzile qhawe lakithi ubonise izwe lonke ukuthi ngampela uwumele umaskandi ngezithukuthuku zakho nangayo inkani yakho.
Ngiyafisa umhlaba wonke kanjalo nohulumeni uqobo bakuhloniphe unikezwe indondo yeqiniso ezokwenzelwa wena nje uqobo.
Yonke impumelelo yakho ingeyeqiniso, kayinawo ugcobho wephunga lokukhohlakala, kodwa usebenzisa iqiniso lokwesekwa ngabalandeli bakho beqiniso.
Yingakho izibusiso zehlela phezu kwakho.
Le nto oyenzile iwuvala unyaka wonke, ukuyokhuleka ekhaya leSilo nenkabi sengathi abaculi bangabukela kuwe, ngiyathokoza.Sizwe Ndlovu KWAS’JULA
Yaba budlabha iMeya yeTheku ikhuluma
MHLELI: Kwelakho ngicela imvume yokuveza umbono ngengikuzwe enkulumeni yeMeya yeTheku ezinsukwini ezimbalwa ezedlule, konke lokho kwadalwa yizibhelu zaseLamontiville (lapho kwangqongqiswa izimoto zikamasipala ezingu-6).Ngokomlomo kaMnuz Mxolisi Kaunda izinxushunxushu zaqala mhla izakhamuzi zizakhela emhlabeni kamasipala, imeya yathi umphakathi wagxumeka imikhukhu endaweni engafanele.
Kulo mhlaba abakha kuwo abantu kuhamba amapayipi kagesi okwenza kube lukhuni satshe ukuba kwakhiwe kuwona.
Elami lithi, kungani umkhandlu ungenzanga imizamo thizeni utholele abantu indawo ephephile ukuze bakhe?Kungani balinde kuze kube nje ekubeni bebengasigwema lesi simo?Inkulumo yemeya yakhombisa ukuxhugela komholi, ukube yayekela oyikhulumelayo akhulume ngalolu daba mhlawumbe wayengalubeka kangcono kunayo.
Abakhulumeli bafihle lukhulu ngabaqashi babo.Uma ubona ukuthi umphakathi wakha lapho kunezintambo zikagesi namapayipi, kungani ulinde kuze kushiswe impahla engaka?Kungani ingasigwemanga isimo?
Imeya iyazi nje ukuthi yona nomkhandlu bangamangalelwa wumphakathi othintekayo ngalokhu.Kodwa-ke akusiyona inkinga yaseThekwini kuphela lena iseNingizimu Afrika yonkana.
Kuhulumeni obusayo ngithi akusigxobo saguga namagxolo aso.
Sengathi amatomu ehhashi likaVelaphi aseya ngokuphelelwa yisikhathi kangangokuba lingaphunyuka ligingqe phansi umgibeli walo.Mxolisi ZumaeMgungundlovu
Uphosisile ungqongqoshe ezishaya isifuba emsakazweni
MHLELI: Bengilalele Ukhozi FM Abasiki bebunda ngoMashi 24, lapho bekumenywe khona uNgqongqoshe wezokuBusa ngokuBambisana neziNdaba zoMdabu KwaZulu-Natal, uMnuz Sipho Hlomuka.
Waze walikhuluma iphutha ubaba emdala emsakazweni kulalele izwe.
Uthi uhambela zonke izindawo ngendaba yamanzi.
Kodwa uyazi ukuthi uphuma ubheke ngaphi uma uya KwesaKwaMthethwa njengoba amanzi esihlupha kangaka khona?
Sinabo impela ompompi kodwa abangakithi eShayamoya amanzi aphuma uma kuthanda bona ompompi labo.
Amaloli amanzi azithathela ngesawo isikhathi.
Nenyanga iyaphela ulindile, iloli isathela kwezinye izindawo okanye kuthiwa inenkinga le esithelelayo.Usizi lumi lodwa nje ngakithi, manje angazi uHlomuka usuke ehambela maphi ama-ward okanye ujika kuMasipala Umfolozi ebese etshelwa ukuthi ngaphansi kukamasipala konke kuhamba kahle, ebese ebamba lokho ayomemezela emsakazweni?Sesingamtshela-ke thina, sinenkinga yamanzi, sinenkinga yomgwaqo, angiyiphathi eyetiyela okuphela ishumi nanhlanu iminyaka limile KwaLamula.
Lutho ukufika ngakithi.
UHlomuka akayeke ukukhuluma emsakazweni ukuthi uhambela yonke indawo ngoba akalazi usizi esibhekene nalo emakhaya.
Ukube wake waya KwesaKwaMthethwa, nginesiqiniseko ubeyozisholo yena ukuthi akasophinde ahambe ngemoto yakhe kulowa mgwaqo.
Ngakithi abanye baze basole ukuthi ompompi bavalwe ngamabomu ngoba kukhona abanikwe ithenda lamaloli amanzi ukuze badle ngokuzothelela umphakathi.
Sengacishe ngibavumele nami abasho njalo ngendlela athatha isikhathi ngakhona ukuphuma kompompi.Mina  angazi kusuke kutheni kubaholi bethu uma bebizwe emsakazweni,  bafike bancome i-ANC ngokusebenzela abantu nangobuholi bayo ukuninika izidingo.
Kwakhona ukufaka omasipala ngaphansi komlawuli kusiza ngani ngoba eMkhanyakude sihlupheka nabo abantu bakhona.Esikhundleni sokukhuluma iqiniso athi cha mphakathi sesehlulekile ukuninikeza izidingo zenu, bonke bangena basho okufanayo.
Uma kungena abantu bemphikisa ashintshe inkulumo, athi bekezelani sekuzolunga.
Usho njalo iminyaka emihlanu isizophela, aphume kungene omunye naye asho okufanayo.
Uma nalowo omusha ephikiswa naye uthi akubekezelwe sekuzolunga.
Amanzi asiqali manje ukuwahluphekela.
Ngize ngithi kwakungcono ngakithi kusenezigwedlo.
Sasingalali singagezile kungakaphathi uhulumeni omnyama.
Ngangingazi ukuthi kophela imnyaka engamashumi amabili sisabalisa kanjena.
Thina yindlu emnyama kulokhu kuthiwa asibekezele sekuzolunga.
Mingaki iminyaka sibekezele, bakwethu?Kudlalelwani ngampela ngathi?
Kuthiwa asibekezele, siyaguga phela manje.Thanda Mnikaziwempuphu ChoncoKWESAKWAMTHETHWA
Ngimbona engusomathuba uNdlovu weTop 10 yoKhozi
Mhleli: Ngibhala nje ngidiniwe ngento eyenzeka kuKhozi FM lapho lusigqugquzela kangaka ukuthi sivote noma yikangaki, sivotele ingoma yonyaka.
Nangempela singaMabhinca besenza njalo.Ekugcineni ngo-19:00, kuzoqhamuka umbiko othi kayisekho iTop 10.Ngiyavuma-ke uma kube nezinkinga ngaphakathi.
Ingabe Ukhozi FM luqale ukwazi mhla ka-31 Disemba ebusuku yini ukuthi iTop 10 kayisezuba khona?Ingabe bekuvele kudliwa izimali zethu?
Kudala yini batshelwa ukuthi ngeke ibe khona?Omunye umbuzo ngizowubhekisa ku-Owen Ndlovu ovule icala.
Kuyasiza empilweni ukuzisebenzela kusenesikhathi bese ubeka imali ungahluphekeli kwabanye abantu ngento engathi shu.Ngimbona ebe ngusomathuba uNdlovu.
Ngimbona esetshenzisiwe kule nto.
Ngokuthi naye uzilambele, wasukumela phezulu.Okungenza ngisole indlala kumhlonishwa, wukuthi iTop 10 iba khona minyaka yonke.Uma ebengesiye usomathuba, kungani icala engalifakanga enkantolo ngoMashi noma ngoJanuwari, kuthi kushaya uDisemba inkantolo isisithathile nesinqumo.Kungani elinde uDisemba bese eqhamuka nezindaba zasenkantolo?Ngibona sengathi kunabathile abahluleke wukwamukela ukuthi uNtencane uzohlukanisa unyaka, kwase kwakhiwa iqhinga.Kubuhlungu okwenziwe nguNdlovu.
Ngiyathemba lapho ekhona uyaziqhenya, ujabule uma ezwa uMzansi wonke ukhala ngokwenzeke ngoDisemba 31.Sesingamshayela ihlombe uNdlovu, sithi izifiso zakhe ziphumelele lapho abantu bekhala izinyembezi ngenxa yakhe.Thina-ke Mabhinca kasiqali ukudliwa izimali zethu noMlamuli Nxele wazidla qede washadelwa, walokhu ethi zizobuya, kuze kube yimanje, kazikaze zibuye.Kanjalo noKhozi FM, sekucacile ukuthi luhamba phambili ngakho ukusiwaka njengoba belubhizi lusigqugquzela ukuthi sivote lube lwazi ukuthi kunecala.Nawe-ke Ndlovu uyephulile imimoya yabantu abaningi ngenxa yokwehluleka wukubeka imali kusenesikhathi njengoba usuzobanga ngokuthi nguwe owasungula iTop 10.Njengoba sibaqamba kangaka abantu, siqhamuka neziteketiso ezize zidlalwe Ukhozi FM, sekumele sithi masikhokhelwe ngalokho?Thanda ChoncoEMPENGENI
Umculo kaSomnandi uyakukhulisa uhambe kahle empilweni
MHLELI: Kwelakho Isolezwe ngivumele ngizwakalise umbono wami ngamacwecwe KaSomnandi (Thokozani Langa) agxila empilweni yaseGoli.USomnandi phela abantu abaningi abamazi ukuthi udume kangaka nje ngobani ababone ikhono lakhe nokuthi la ekhona ufika nje usukaphi nomculo?USomnandi wakhipha icwecwe lakhe lokuqala ephrojuswa umalume wakhe uMusa Shabalala ngo-1994 kwi-albhamu Izindaba.Kuthe ngo-1998, wahlangana noPhathaphatha Ngcobo owaziwa ngokudlala i-keyboard kumaskandi.
Ngo-1999 wakhipha Impucuko.Kwathi ngo-2004 ecwecweni lakhe elalithi Makabongwe wenza ingoma enezinhlamvu ezithi eSoweto ngathola uthando ngathola i-true love, iqhubeke.
Kwathi ngo-2006, kwaba nengoma enezinhlamvu ezithi Wabona thina sibuya eGoli sicwebezela nawe wayeka isikole walandela thina, iGoli leli kwanyama kay’pheli.Kwathi ngo-2008 kwanengoma ethi Sibuya emakhaya le siyofuna umsebenzi edolobheni iGoli lincane, weGoli laphenduka iTopiya, siyafa indlala.Ngo-2011 ecwecweni lakhe elalithi Protection Order kwanengoma ethi IMbabala eyayithi Impilo inzima eGoli mungasebenzi wobuza kimi ngathwala kanzima, ngangihlala kusukela ekuseni kuze kuyoshona ilanga umlomo umhlophe, ngangilala phansi kombhede ngibizwa ngembabala, ngaphenduka umokoti ehostela ngiphekela abantu.Kwathi ngo-2012, wakhipha yona ingoma ethi Nganginemali kule minyaka edlule yadliwa intombi yaseSoweto, intombi yayiphila impilo ebizayo.Ngo-2013 wakhipha icwecwe elalithi Inyakanyaka eyayikhuluma ngalo iGoli.Kwathi ngo-2015 ecwecweni lakhe elalithi Khuzeka mshana waba nengoma ekhuluma ngeGoli.Kuthe ngo-2018, wakhipha Iyabuza induna nayo eyayinengoma ekhuluma ngeGoli.Umculo kaSomnandi uyakufundisa futhi uyakukhulisa ngokomqondo, ukuveza kucace ukuthi indlela eya empumelelweni idlula ebunzimeni.Nandosi SangweniKWACEZA
Osomathuba badunga isimo e-UKZN
KUSUKELA kuJanuwari isikhungo sethu esisithandayo, iNyuvesi yaKwaZulu-Natal (UKZN), singundabamlonyeni, hhayi ngenxa yomlando omuhle wamagalelo okufundisa kodwa ngenxa yokuba yinkundla yodlame nezinxushunxushu.
Kumanje umonakalo empahleni ulinganiselwa kuR31 million.
Uhlelo lokufunda luphazamisekile.Lezi zenzo zodlame nezokucekela phansi impahla emabaleni enyuvesi nokwesabisa ziyanyanyeka futhi siyazigxeka.
Sinxusa abenzi baloku ukuthi bayiyeke le nto.
Udlame alusona isixazululo kulezi zinselelo esibhekene nazo.
Sizikhathalele ngempela izitshudeni ezinezinselelo zemali kanti senza konke okusemandleni ukusiza lezo zitshudeni ukuthi zibhalise.Yingakho sisabela ekhweleni labaphathi benyuvesi, sanikela ngoR1 million ku-15% odingekayo emalini yokubhalisa izitshudeni.
Sinxusa leli qeqebana ukuthi nalo lenze njalo.Abaholi bezitshudeni nabaphathi benyuvesi kufanele banconywe ngokuloku bazisa zonke izinhlaka ukuthi kwenzekani nangokunxusa bonke abalingani ukuthi baphose esivivaneni ngezinkinga zemali yezikweletu zezitshudeni ezindala nemali yokubhalisa.Kuningi okwenzekayo kulolu dlame esikhungweni esasifunda kusona.
Abanye baphatha indaba yokuthi, njengakwezinye izikhungo, lokhu sekuyibhola lezombusazwe.
Uma wesekwa yizitshudeni kusho ukuthi uzowina ukhetho lwango-2021 loHulumeni baseKhaya.Kubukeka sengathi kukhona iqeqebana elifuna ukuthatha amatomu okulawula imali yesikhungo.
Kodwa okukhulu kakhulu wukuthi abantu abahamba enyuvesi ngendlela engabonakali nabaphuma ngesamagundane sengathi bangene ngebhaxa lezinkinga ezikhona, bafuna ukukhuza ibuya.Inkinga ngamaqembu asanda kusungulwa ezimeni ezinje wukuthi avame ukufeza izidingo ezithile, imvamisa okungezosomathuba, esikhundleni sokuthi aqhamuke nesixazululo.Izinhlelo ezinje njalo kuba ngezokuthi kuhlomule abantu abangaphakathi noma abangaphandle enyuvesi abanamagqubu noma abanezinhloso zabo.Isibonelo nje yi-UKZN Education Committee esanda kusungulwa.
Sibalula yona njengesibonelo ukukhombisa lokhu esikushoyo ngoba ayizifihlile, iyaziwa.Laba ngabaholi, abanye abaziwayo abanye kabaziwa, bemiphakathi ethile abafafaza uhla lwezimfuno emphakathini kodwa inkinga wukuthi abakaze baphumele obala baxoxisane nenyuvesi futhi inyuvesi kayibazi.Leli komiti kuWhatsApp walo linezifundiswa eziqashwe yinyuvesi.Kepha okugqamayo wukuthi kuleli qembu kugcwele kakhulu amandiya.
Lokhu kuyinkinga.
Kusho ukuthi lezi zifundiswa zifuna izisombululo zangaphandle, indlu yazo ibe isha.Okunye okudunge amanzi kakhulu yingenkathi omunye okuthiwa ungelinye ilungu lesigungu esiphezulu saleli komiti enquma ukuthi njengoba ayefundisa kulesi sikhungo, uzokhipha umehlokaboni kaR10 000 ukuze kubanjwe umbhikishi oshaye isifundiswa esihlonishwayo, uSolwazi Erwin Brüning.
Yini inhloso yalo muntu ngalesi senzo sakhe?USolwazi, oyisibabuli seMathematics, uthandwa kakhulu.
Akekho umuntu osile emabaleni esikhungo nangaphandle ongavuma isenzo esinje kanti inyuvesi ilandele yonke imigudu ukusiza amaphoyisa.Okubi wukuthi le video isisabalele emphakathini, nosekuphazamise uphenyo lwamaphoyisa.Lowo mklomelo, oqhamuka nabazibiza nge-UKZN Education Crisis Committee, bengaxhumananga nenyuvesi, ubhebhezela uhlevane.Le nto ebucayi idinga ukuyekelwa ezandleni zomthetho nabo bonke abomthetho kanti yibona okufanele bakhiphe umehlokaboni.Ngokufuna ukubukwa ezindabeni, ukuqhakambisa leli qeqebana kwenza umuntu azibuze ukuthi yini inhloso yalo?Esifisa ukukwazi kuleli komiti, elibukeka lifisa “ukuhlenga i-UKZN”, wukuthi lalithuleleni ngesikhathi kunezinkinga esikoleni sezobudokotela ngenkathi izitshudeni zamandiya zibhaliswa njengabantu bomdabu?
Lathini kubulawa isitshudeni sesifazane somdabu emabaleni asenyuvesi?
Laphosani esivivaneni ngenkathi izitshudeni ezidinga usizo zicela usizo lwabafundi ababefunda enyuvesi kudala nakuleli sonto ngenkathi uMphathinyuvesi ehlaba ikhwelo losizo lwemali?Siphila lapho indaba yobuhlanga inkulu khona.
Kungabe senza okubi njengaleli qeqebana uma singavikela izidingo zeqeqebana kodwa singazinaki ezabanye noma ezenyuvesi yonke?Asidedele abaholi benyuvesi yethu nabaholi bezitshudeni ukuthi baxazulule le nkinga.
Abaphathi benyuvesi sebevume izinto ezinkulu eziningi kuze kube manje kanti nabaholi bezitshudeni kufanele babone ukuthi ngeke kuvunywe zonke izimfuno zabo, ikakhulukazi lezo ezizowisa isikhungo ngokwemali nokuphathwa kwaso.
* Lona ngumbono wesiGungu esiPhezulu seConvocation sase-UKZN siholwa wuMengameli waso uFanle Sibisi.
Bathengi yazini okuzonisiza ngalesi sikhathi seCoronavirus
KULELI sonto ngifonelwe enye insizwa ebikhathazekile emuva kokuthi imali ebiyifake kwenye i-akhawunti kuthiwa ayiveli.
Ingishayele ucingo isegatsheni lebhange elithile ikhala ngokuthi abasebenzi abanaso isiqiniseko sokuthi imali yayo izobuya.Ngiyicele ukuthi ikhononde egatsheni ebikulo, icele nokuthumela i-email ngoba nami angazi ukuthi imali yayo izobuya nini.Kubalulekile ukuthi uma kukhona okungahambanga kahle ebhange usheshe ubike egatsheni okulo, ukhononde ngokubhala i-email.Ngiyazi abaningi benu bazokhala ngokuthi abanawo ama-email kodwa kuyasiza ukukhala nge-email ngoba akekho ophikayo ukuthi uke wakhala noma usulandelela uyakwazi ukusho ukuthi ulandelela luphi udaba.
Khumbula akusizi ukushesha ushayele amaphephandaba uma unenkinga ngoba amabhange alawulwa wumthetho wokuthi awazikhulumi izindaba zawo nabanye abantu, akhuluma namakhasimende awo kuphela.
I-Prudential Authority (PA) intswinye iSasfin Bank emuva kokuthi iphule eminye imigomo yeFinancial Intelligence Centre Act ka-2001.
I-PA ithe iSasfin ayintswinywanga ngoba isolwa ngokushushumbisa imali kodwa kunemigomo ethile ekade ingalandelwanga.ISasfin izohlawuliswa uR500 000.
Ibuye yayalelwa ukuthi iqeqeshe abasebenzi abathile ukulandela i-Financial Intelligence Act.
I-PA ithe iSasfin iyakulandela eyalelwe ukuthi ikwenze.
I-Consumer Goods and Service Ombud (CGSO) iyalele abantu ukuthi bayeke ukuthenga impahla kwiSA Trampoline emuva kokuthola izikhalo kubathengi abaningi.I-CGSO iveze ukuthi abathengi bese bekhokhe izibambiso eziphakathi kukaR3 200 noR6 400 kwiSA Trampoline kodwa abayitholi impahla yabo.Abanye sekuphele izinyanga ezintathu belinde impahla obekuthiwa izothunyelwa kungakapheli izinsuku eziyisikhombisa kuya kweziwu-14.
UNksz Magauta Mphahlele we-CGSO Ombud uthe udaba uselubike kwi-National Consumer Commission ukuze iphenye bese ijezisa inkampani.“Siyacela abantu bangalokothi bathenge impahla eSA Trampoline ngoba sisayibikile kwiConsumer Commission.
Umthetho uthi asixwayise abantu ngezinkampani ezingalaleli uma sithole izikhalo ngazo ngakho nalapha senza njalo.
Sizoqhubeka nokushicilela amagama ezinkampani ezithatha imali yabantu ngaphandle kokubanika impahla abayithengile,” kusho uNksz Mphahlele.
Ugqugquzele abantu ukuthi bangathuli uma izinkampani zibaphatha kabi kodwa bakhononde.
Ucele abantu ukuthi bazibhekisise izitolo abathenga kuzo nge-internet, babheke ukuthi impahla isithunyelwe yini ngoba eziningi zinohlelo oluvumela ikhasimende ukuthi libheke impahla yalo.I-CGSO itholakala ku-0860 000 272.
I-Financial Sector Authority (FSCA) ixwayise umphakathi ukuthi ungalokothi usebenzisane noMnuz Christiaan Burger Venter obuye abizwe ngelika “Mr Venter” ozibiza ngoMqondisi we-BVG Financial Solutions.
I-FSCA ithole ukuthi uVenter uhambe ethi usebenzela yona aze athathe imali kubantu ekubeni engathunywanga yiyo.Ithe i-BVG yinkampani enika abantu usizo lwezimali esemthethweni kodwa iyaziqhelelanisa noVenter osebenzisa inamba ethi 067 084 7982  ne-email ethi [email protected]Kuthiwa uVenter uthembisana inzalo ka-20% no-35% ngosuku lwemali osuke uyitshalile.Kunxuswe abantu ukuthi bangasebenzisani nezinkampani ezingenalo igunya lokubanika usizo lwezimali ngoba uma sezicwilile kunzima ukuzithola.I-FSCA ibuye yaxwayisa abantu nge-First Cash esebenzisa isitifiketi somkokotelo ukunika abantu usizo lwezimali.Ukuthola ulwazi lokuthi inkampani ivumelekile yini ukunikezana usizo lwezimali ungathinta i-FSCA ku-0800 110 443  noma ku-www.fsca.co.za* Uma unenkinga edinga usizo lwezabathengi ungathumela i-email [email protected] ubhale ezabathengi endaweni yesihloko.
Ngifisa kuphenywe indlela yokuqasha abasebenzi bakadoti
MHLELI: Ngiyabonga ngokungipha isikhala ngidlulise ukudumala kwami ngendlela okwenzeka ngayo siphelelwa wumsebenzi ngoba singenawo uR2 000 wokunika amakhansela emsebenzini wakwadoti ngaphansi koMkhandlu weTheku.
Amakhansela ayayazi indaba kaR2 000.Ngiqale ukusebenza ngicosha udoti kusuka ngo-2009, angikaze ngilenze iphutha emsebenzini.
Inkinga engiyibonile kulo msebenzi wethu wukuthi kuqhutshwa kakhulu ipolitiki kangangokuba uma bekunento ethinta inhlangano yethu, amakhansela abesifonela sishiye yonke into siyokwenza umsebenzi wenhlangano.Ake ngikhale ngoMhlonishwa uMxolisi Kaunda (osesithombeni) nezinye izikhulu ezisemkhandlwini, sibabizile sabanika lonke ulwazi lwenkohlakalo, ukuthi kunabantu abafakwa ngamakhansela benzelwa izincwadi zomgunyathi ngenye inkampani ebiyenza umsebenzi kadoti eThekwini.Kunamakhansela aphambili, engingeke ngiwabale ngamagama kodwa avele aqhuba ngendlela yawo kaR2 000 namantombazane akwandabazabantu kuMasipala weTheku.Uma befuna ukukholwa yile nto engiyishoyo, akubizwe umsebenzi ngamunye noma kuthiwe kababhale bafake emabhokisini, nizoyibona le nto engiyishoyo.
Abangene bengezwani namakhansela bangene ngenhlanhla, amakhansela abebafuna emnyango.Into engikhala ngayo seyingilahlekisele ngomsebenzi ngenxa yekhansela eliqhuba izinhloso zalo.Abanye abaqashiwe siyabazi bathandana nezingane zamakhansela, abanye bayizihlobo namakhansela.UKaunda uyayazi yonke le nto kodwa uyivuma kanjani ngoba wathi uzolungisa.Wavuma kwenziwe inkohlakalo phambi kwakhe, kwenzekani?Izingane lezi zami nabazukulu bami sebezokondliwa ngubani njengoba ngiphelelwe wumsebenzi?Kunzima okwaseThekwini ngoba nalaba esithi bathembekile akunjalo, silinyazwa bebhekile.
Saze saluthwala usizi singonile muntu.Angisho ukuthi abantu abangaqashwa, ngikhala ngezincwadi zomgunyathi ezenziwa yinkampani ebiyenza umsebenzi wokuqoqa udoti eThekwini.Kungani umthetho ungababophi abantu abenza umgunyathi nabantu abaya kozilanda izincwadi bebe bazi kahle ukuthi abakaze basebenze kule nkampani.
Sicela ubulungiswa kule nto yokuqashwa kwabasebenzi bamgwaqweni.Uma kungenzeki lokho kuze kudlula lesi simo se-Corona, lonke ulwazi ngobugengu bokuqashwa kwezihlobo zamakhansela, ngizoyinika ithimba loklebe eKZN namagama ezikhulu esazixhuma nezaziyo ngale nto ngizowaveza.Konakele kulo mkhandlu weTheku, inkohlakalo inuka phu.
Uma ungezwani nekhansela khohlwa, indaba yakho ifana nento efile.Sengifisa nokuthi yonke le nto ifinyelele nakuNdunankulu, uMnuz Sihle Zikalala.ObengumsebenziETHEKWINI
URamaphosa ugida ndawonye
Bonke DumisaININGI labahlaziyi liyigxekile inkulumo kaMengameli Cyril Ramaphosa, bathi uphinda-phinda into eyodwa.
Bakhala ngokuthi ayikho into entsha ayishilo, abanye bathi lokhu kufana nokufaka iwayini elidala ebhodleleni elisha.Ngingomunye walabo ababekubalulile lokhu ngaphambi kokwethulwa kwale nkulumo, ukuthi akukuningi okusha uhulumeni angakusho ngokufukulwa komnotho ngoba ayikho imali eningi angayisebenzisa ukujabulisa abafisa ukuthi kusetshenziswe imali eningi ibe ingekho ukufukula umnotho khona manje.UMengameli Ramaphosa wathi isu likahulumeni lokuvuselela nokwakhiwa kweNingizimu Afrika kabusha lincike ezinhlakeni ezinhlanu:Ukwakha amathuba amasha emisebenzi:Ngokwandisa ukwakhiwa nokuvuselelwa kwengqalasizinda ebalulekile ezweni kanye neminye imibhidlango engandisa okuqashwa kwabantu abaningi.Ukuvuselelwa nokwandiswa kwezimboni zohlobo oluphambili ekukhiqizweni kwezinhlobonhlobo zezimpahla, ikakhulukazi ekukhuliseni izimboni ezincane ezisafufusa kule mikhakha.Ukugqugquzela ukuguqulwa kwezomnotho ukuthi kube nezinguquko ezibonakalayo; okungenza kube nabatshalimali abaningana abazongena kwezomnotho, ukuze kukhule umnotho ezweni.Ukulwa ngomfutho nobugebengu nenkohlakalo yogimbelakwesabo; futhi kulungiswe kuphinde kwenziwe ngcono amakhono nendlela uhulumeni enza ngayo izinto.Uhulumeni uzimisele ukulungulisa umonakalo owenzeke kwezomnotho wezwe ngenxa yobhubhane lwesifo, iCovid-19 esilimaze kakhulu ezomnotho, kwalahleka imisebenzi engaphezu kwezigidi ezimbili ezinyangeni ezintathu zokuqala ngemva kokugunyazwa komthetho obuvala izwe.Kungakho uhulumeni wenza izinhlelo ezinhlobonhlobo ukwenza izibonelelo ukuhlangabezana nalabo abangasebenzi nezinkampani ezahlangabezana nezinselelo zemali ngenkathi kuvalwe yonke into.Ukuvuselela ezomnotho, uhulumeni uthe uzimisele ukwandiswa ukukhiqizwa kwezamandla nogesi kungakapheli iminyaka emibili.Ukwenza isimo esihle ezweni ukuze kwakheke amathuba amasha emisebenzi abalelwa ku-800 000, ezinyangeni ezimbalwa ezizayo, nokuvala ezinye zezikhala ezivulekile ngemva kokulahleka kwemisebenzi.Ukwenza isimo esingcono sokutshalwa kwemali ukuze kube lula ukuthi kwakhiwe noma kuvuselelwe ingqalasizinda ebalelwa kwizigidi zezigidi zezigidi (trillion) zamaRandi kule minyaka emine ezayo.Kunyuswe imikhiqizo yezimpahla ezenziwa ngaphakathi ezweni, kuphinde kwenziwe ngcono izimboni lapho kukhiqizwa khona izimpahla eziningi ezinesidingo.
Ingqalasizinda esikhuluma ngayo lapha ifaka ukwakhiwa kwezikole, eyokuhambisa amanzi, nokwakhiwa kwemizi yemixhaso.
Kumanjenje uhulumeni usezinqumele ukwakha izindlu zemixhaso ezingaphezu kuka-190 000.Kunemisebenzi engaphezu kuka-60 000 yokulungisa ingqalasizinda nemigwaqo emazingeni omasipala.Kuzokwakheka amathuba emisebenzi angu-75 000 kwezolimo kulabo abafufusayo.Kunamathuba angu-100 000 kwimfundo yabantwana ezinkulisa, abangakangeni ezikoleni, nabafunda ngokugcwele.Uhulumeni uthe uzokwenza amathuba awu-300 000 kwabasha abazosiza kwezemfundo ngezindlela ezehlukene.Uma kumele ngikhulume iqiniso njengomuntu esefa, ngingakubeka ngingananazi ukuthi umengameli wethula inkulumo ngoLwesine olwedlule ngoba wayengaphansi kwengcindezi ethi uhulumeni makasho okuthile ngokuthi umnotho uzofukulwa kanjani.Osombusazwe bayakwazi ukubhala amakhasi awu-15, bakhulume ngaphezulu kwehora noma amabili begida ndawonye.
Yilokho-ke uRamaphosa akwenze ngoLwesine.Inkulumo ebaluleke kakhulu yileyo ezothulwa uNgqongqoshe wezeziMali uMnuz Tito Mboweni ngoLwesithathu oluzayo, lapho ezoba ethula isabelomali samaphakathi nonyaka, asho ukuthi kule minyaka emithathu ezayo imali izokwabiwa kanjani.Yileyo nkulumo ezocacisa ukuthi mungakanani umonakalo odalwe yiCovid-19, nokuthi bahlela ukuthi siphume kanjani kulolu taku.
Kumele sikhumbule ukuthi imali ayimili ezihlahleni, uhulumeni ngeke asebenzise imali angenayo.USolwazi Bonke Dumisa umhlaziyi wezomnotho futhi ungummeli wasenkantolo enkulu
Asigwemeni ukuthola izingane ezingahlelelwe
MHLELI: Kwelakho elingashayi eceleni ngithi ake ngiphawule ngodaba lwabantwana abazalwa bengahlelelwe, abafikela phezu kwezinkinga eziningi.Wuthola ukuthi umfana uzalise intombazane thizeni ebe engasebenzi efunda.Abazali bakhe bamphikele, ekubeni babengekho laba bantu bethandana.Ingane ithi ifika emhlabeni isithwala amacala engawazi, sekufanele ikhule ingenayise ngoba uyise wayiphika sekufanele ikhuliswe ngunina eyedwa.Unina uyowa evuka eyizamela izidingo zayo engakasakwazi nokuqhubeka nezifundo zesikole uma kade efunda.Umfana yena aqhubeke nezifundo aze ayofundela umsebenzi othize, engasafuni nokuthi ingane ibizwe ngaye.Ingane uma ikhula ibona ezinye izingane zikhuluma ngoyise nezinto ezinhle abazenzela zona.Uma yona ifika ekhaya, ibuza unina ngoyise wayo, angayiphenduli kahle, ayikhace ayithembise ukuyifaka induku.Empeleni kumele ngabe uhlala nayo phansi ayichazele ukuthi uze angabi khona nje uyise kwenzekani.Ingane izokhula ibe nenhliziyo embi, ibe nenzondo izonde nabantu abangenzile lutho.Sengathi abantu kungathi uma sebengena ebudlelwaleni bothando basebenzise okokuzivikela ukuze kungadaleki inkinga yokutholakala kwezingane ezingahlelelwe.Kugcina sekudaleka izigebengu, ezibamba inkunzi namaphara ahluphayo antshontsha izimpahla ekhaya ayozidayisa ukuze athole imali.Uma nje siphila masizicabangeleni ngempela, masingalethi izingane ezingenasidingo emhlabeni sizozihluphekisa, zithwale amacala ezingawazi.Le nto engikhuluma ngayo akuyona inganekwane kodwa yenzeka imihla namalanga.Asisigwemeni lesi simo bakwethu ngoba yisikhathi esiphila kuso yonke into iyakhokhelwa.Edmund Ngcobo
Ukunyuka kukagesi kuzoba nemiphumela emibi
ININGIZIMU Afrika inohlaka olubizwa ngeNational Energy Regulator of South Africa (Nersa), okuyilona olucubungula izicelo zalabo abafuna ukubamba iqhaza embonini yezamandla, okubalwa kuyo kakhulukazi ugesi.I-Nersa yiyo ecubungula izicelo ze-Eskom uma ifuna ukunyusa intengo kagesi.
Lokhu kwenzelwa ukuqinisekisa ukuthi izinqumo zokunyusa intengo kagesi azithathwa budlabha nje, kungabhekwanga zinhlangothi zonke ukuthi izinqumo ze-Eskom zingaba namiphumela mini engahlukumeza kabi abasebenzisi bakagesi.Ngo-2018 i-Eskom yenza isicelo sokunyusa intengo kagesi kakhulu.
Ngaphezu kwesicelo sokunyusa intengo kagesi njengokujwayelekile minyaka yonke, i-Eskom yaphinda yacela ukuthi ivunyelwe ukuthi ikwazi ukwengezela ngokuqoqa imali engangoR66.7 billion ngaphezulu.I-Eskom yathi lo R66.7 billion ongezelelwayo yimali eyalahlekela i-Eskom eminyakeni emithathu elandelanayo okuwu-2014/15, 2015/16, 2016/17, lapho i-Eskom yaba nezinkinga ukuqhuba umsebenzi, kwafuneka icele ukutakulwa uhulumeni ngemali ukuze ikwazi ukuqhubeka nokukhiqiza nokusabalalisa ugesi.Impikiswano enkulu yaqala lapho iNersa ithi hhayi iyaphikisana nesicelo se-Eskom ngezizathu zokuthi inani elicelwa yi-Eskom ukwenyusa intengo kagesi lalikuzomba eqolo kakhulu kubasebenzisi bakagesi abangabasebenzisi bakagesi emakhaya; kanti futhi le ntengo ephezulu kakhulu yayizoba nemiphumela emibi kakhulu ekwandiseni izindleko zokuqhuba umsebenzi emabhizinisini amaningi.
Imiphumela yalokhu yayizonyusa kakhulu ukwehla kwamandla emali.
Lokhu kwakuzokwandisa ukulahleka kwemisibenzi nokulahleka kwamathuba emisebenzi.I-Nersa yaphinda yathi asikho isidingo se-Eskom sokuthi ifune ukugixabezwa ngoR66.7 billion, ngesizathu sokuthi imali eyabalahlekela ngale minyaka emithathu ebaliwe.
I-Nersa yathi i-Eskom iyazenzisa nje, ikhala izinyembezi zengwenya, ngoba yathola ukutakulwa nguhulumeni ngezizumbulu.
I-Nersa yathi bazothatha le mali uhulumeni atakula ngayo i-Eskom njengemali ejwayelekile ekhokhwe abasebenzisi bakagesi.
Ngenxa yalezi zathu, iNersa yavumela i-Eskom ukuthi izovunyelwa ukubuyisa kuphela uR32.69 billion emalini eyabalahlekela eminyakeni emithathu.I-Eskom yavuka injebomvu ngalesi sinqumo seNersa, yagijimela enkantolo ifuna isinqumo siguqulwe.
Noma-ke ngingavumelani nale nto ye-Eskom yokuthanda ukugijimela ezinkantolo, lapho ichitha izigidi ngezigidi ikhokhela abameli ngokungenasidingo; kodwa-ke nazi izizathu i-Eskom elwela lelo nalelo senti engalithola:* I-Eskom kunemali eningi okumele ngabe iyayithola kodwa engayitholi ngoba kunabantu abaningi abangawukhokheli ugesi ngoba bewuntshontsha.
* Kuthiwa eSoweto abantu abakhokhela ugesi ngokwethembeka bangabalelwa kwabathathu kuphela ebantwini abayishumi (30%).
* Uma i-Eskom izama ukuvala ugesi kulabo abangakhokhi, labo bantu bagijimela ezinkantolo ukuthi ivinjwe i-Eskom ekuvaleni lowo gesi.
UMthethosisekelo wezwe lakithi usetshenziswa budedengu yilabo galakajana ukuthi bangavalelwa ugesi; uma kuthiwa kunabantu abadala kakhulu noma kunezingane ezincane kakhulu kulowo muzi okumele kucishwe khona ugesi, izinkantolo zimame zivune labo abangakhokheli ugesi becasha ngezingane nezaguga.
* Kuneminyango eminingi kahulumeni engawukhokheli ugesi, kunezikole eziningi ezingawukhokheli ugesi.
Kunabantu abaningi okuthiwa badla imbuya ngothi, kuthiwe mabathole ugesi mahhala kodwa uthole ukuthi iningi labo lihamba ngezimoto zikanokusho.
* Kuphinde kube nosomabhizinisi abantshontsha ugesi, lapho uthola ukuthi lokhu kwenzeka ngenxa yenkohlakalo ngokubambisana nabasebenzi bakhona kwa-Eskom.
Kanti-ke sekuzwakele ezigcawini ezehlukene mayelana nenkohlakalo nobusela obuhlukene ngaphakathi kwa-Eskom, okuyikho konke okusifake kule nkinga esikuyo yokuhlala kucishwa ugesi.Yizo zonke lezi zizathu ezenza i-Eskom ibe magange ukuthi kuhlale kunyuswa intengo kagesi, lapho kwaziwa kamhlophe ukuthi kushaywa edonsayo kule lizwe.Kujeziswa labo abawukhokelayo ugesi, kuthiwe abakhokhe imali emba eqolo, kube kukhona iningi elintshontsha ugesi umathanda.Abasebenzisa ugesi bangase bazithole bezalelwa yinja endlini, bavuke umbhejezana, ngoba sebekhathele ukuxhashazwa yi-Eskom enyusa intengo kagesi njalo nje, engakhathalele ukuthi kunabantu abaningi abadla imbuya ngothi futhi bengasebenzi.Okubuhlungu ngezinkinga ze-Eskom ukuthi ukucima kwayo ugesi ngaso sonke isikhathi ukuthi kubulala ezomnotho wezwe.Ecaleni eselithathe isikhathi eside, neselibe nobugingxigingxi obuningi, iNkantolo eNkulu iNorth Gauteng, ePitoli, ithathe isinqumo sokuthi abakwaNersa kumele baphinde balufakele izibuko lolu daba lwesinqumo sabo sokuthi banqabele i-Eskom ukuthi inyuse intengo ngokumba eqolo kubasebenzisi bakagesi, ngoba ifuna uR66.7 billion, hhayi lo R32.69 iNersa eyabavumela ukuthi bangawuthola.Uma iNersa ingagcina ivumile ukuthi intengo kagesi inyuke ngendlela i-Eskom efuna ngayo, sizothola abantu abaningi behlukumezeka bengakwazi ukuwukhokhela.Iningi labo lizozithola selandisa labo abawuntshontshayo.
Akungashaywa edonsayo.
* USolwazi Bonke Dumisa umhlaziyi ozimele.
Abathenwe abantu abadlwengulayo
Ngifisa sengathi nalapha eNingizimu Afrika singabona isixazululo esizosiza abesifazane nezingane kulobu bulwane osebudlangile.
Yebo kuzoba buhlungu lokhu kepha kuzobe kusizwa onenkinga.
Akekho onelungelo lokudlwengula.
Umenzi wobubi makajeze.
Nathi lapha singavikeleka.
Yebo siphila nabantu abangathandi ukuphila nabanye asebephenduke izilwanyana.Phansi nokudlwengula, phambili nokushumpulwa noma ukuthenwa.Bonginkosi Grey PhungulaETHEKWINI
Ngithuswe yisinyathelo sikaDJ Tira
MHLELI: Ngicela ukusika elijikayo ngoMthokozisi Khathi odume ngelikaDJ Tira.
Ngithuswe yinto engiyibone ngempelasonto uKhathi evela ephepheni ethi uselaxaze iKaizer Chiefs, usengumlandeli wokuqina waMaZulu FC.Umbuzo wami uthi ngabe ushiya iChiefs ngoba nakhu izinto zingayihambeli kahle?
Uma uTira ubengumlandeli wangempela waMakhosi ubezoyithanda ebuhleni nasebubini.
Uma AmaZulu angase angawini lutho kule sizini nangezayo bese iKaizer Chiefs iwina izinkomishi ngaphansi kobuholi bukaGavin Hunt esethenge abadlali, ngabe uzolushiya yini Usuthu?AmaZulu asengcupheni yokulahlekelwa uBenni, azophinde adonse kanzima.
Asenza kahle ngoba eqeqeshwa nguyena.Sbu MhlangaEMTUBA
UMboweni uhlalelwe wumsebenzi onzima
MHLELI: UNgqongqoshe wezeziMali, uMnuz Tito Mboweni, uhlalelwe wumsebenzi wokwethula isabelo-mali esizokhanyisa ukuthi imali yokuthenga imigomo yeCovid-19 izovelaphi njengoba engalindelekile ukuthi anyuse intela ngenxa yesimo somnotho.Okunye okubhekwe ngabomvu wukuthi zilekelelwa kanjani ezempilo nezemfundo ngemali ukuze zibhekane nombhedukazwe weCovid-19.Kungokokuqala selokhu sabuswa ngokwentando yabantu ukuthi ungqongqoshe abe nengcindezi yokwethula isabelo-mali izwe libhekene nezinselelo kwezomnotho, inqwaba yabantu abangasebenzi kanye nobhubhane iCorona.Kuningi osekushintshile kusukela uMboweni ethula isabelo-mali ngonyaka odlule ngenxa yeCovid-19 elahlekisele abantu ngemisebenzi nomnotho wezwe uqumbeke phansi.
Ukungasebenzi kwabantu kusho ukuncipha kwentela eqoqwa uhulumeni.Njengoba bekuvalwe izwe uhulumeni ulahlekelwe imali eningi okubuye kwangezwa wukuvalwa kotshwala nogwayi okuyizinto ezifaka itshe lemali esikhwameni sikahulumeni.Esikulindele kuMboweni ukuthi ethule isabelo-mali esizobuyisa ithemba ngokuvuka komnotho.
Okubalulekile wukuthi abantu basheshe bazibonele umnotho ubuyela emgqeni ngokudaleka kwamathuba emisebenzi.Kodwa-ke ngabe senza iphutha uma singalindela ukushintsha kwesimo ngokushesha kwazise mkhulu kakhulu umonakalo odalwe yiCovd-19.
INingizimu Afrika izithole seyiboleka imali okuyinto ekade ingayihlelele.
Lokhu kwenzeke kade vele izwe lidonsa kanzima ngenxa yezikweletu ebelinazo.
Ukusimama kahle komnotho kulindeleke ngo-2025 ngakho okwamanje wukuthi uMboweni akhombe indlela ezosibeka lapho.Siyakuqonda nokuthi uMboweni ucindezwa nawukuthi umnotho weNingizimu Afrika ubekwe kuvobe.
Lokhu kusho ukuthi izinkampani zomhlaba ngeke zisiboleke kalula imali futhi kwazinkampani zikahulumeni ngeke zibathole abatshalimali bakwamanye amazwe.Ukhiye womnotho usenkampanini kahulumeni i-Eskom edonsa kanzima.
Lokhu kuyinkinga ngoba uMboweni akakwazi ukuyekelela le nkampani yehluleke.
Ngakolunye uhlangothi akakwazi ukulokhu equlele imali kuyona lungabonakali ushintsho.
Kade sathenjiswa ukuthi kunohlelo lokutakula i-Eskom, kepha sekuthulekile.
Kungakuhle uMboweni asicacisele ukuthi sekuhanjwe kwafikwaphi nalolo hlelo.Mazwakhe MkhizeENTSHANGWE
Bashaye udaka abaphathi boKhozi
MHLELI: Ngicela ungiphe lesi siqeshana ke ngizwakalise ukukhalaza kwami mayelana nezinguquko ezenziwe emsakazweni wethu esiwuthandayo Ukhozi FM.
Abaphathi balo msakazo bashaye udaka ngohlelo lwantambama lolu abalunike uSelby benoSiya Mhlongo.
Umuntu ofana noSiya kalumfanele neze loluya hlelo.
Ludinga abantu abafana noTshatha Ngobe.
Akubuyiselwe uTshatha kulolu hlelo njengoba ebelwenza phambilini.
Lokhu thina balaleli bekusenza sithi noma siphuma emsebenzini ntambama, sikhathele noma kukhona okusiphazamisile osukwini kodwa sazi kahle ukuthi sizolalela uhlelo oluzosenza sihleke.
Belunemigosi eyenza ukhohlwe okwenzeke osukwini ngalelo langa.
Manje uSiya akanakho lokho, hhayi ngoba engakwazi ukusakaza kodwa loluya hlelo kalumfanele nhlobo.
Bese kuba ezemidlalo; sicela abaphathi boKhozi balungise izinkinga zabo nabasakazi bezemidlalo, sesifile yindlala yokungazizwa ngokuphelele, kungenjalo sizokwehla isibalo sabalaleli ngenxa yalolu daka olushaywa ngabaphathi boKhozi.Nkosinathi Khumalo
Ungayibona imihlola eyenzeka ebandleni laseSiphingo
MHLELI: Ngiyasha esifubeni, ngivumele njengoba kuqala unyaka ngibhadlaze le ndaba ifundwe yisizwe sonke.
Mhlawumbe uma sengiyithulule lapha neziphathimandla zebandla iHouse of Love and Care zizosukumela phezulu.
Siyaphela ubugebengu egatsheni laseSiphingo.Iyangidina into eyenzeka lapha.
Ungayibona imihlola.
Sekuze kuthiwe abantu abeze bazobeka noma yimalini ezinyaweni zomfundisi ukuze babusiseke.
Kubuye kuthiwe abaphonse noma yimalini lapha epulpiti khona izwi alifundile umfundisi lizoletha izinhlanhla emizini yabazalwane.
Kubuye kuthiwe abantu abasho ukuthi benza mabhizinisi mani ukuze babe nezibusiso, umfundisi awathandazele.Kuningi nje.
Umama umfundisi usulwa ubuso ngamavolontiya.
Uma kungena umfundisi kuthiwa abazalwane abasukume bashaye izandla noma kungena umkakhe.
Kanti sikhonza bani lapha, bona noma uNkulunkulu?Kunamantombazane anda­wonye axabana nomama umfundisi ewasola ngokuthi afuna umfundisi.
Athe esehambile ebandleni kwa­thiwa yiwona abeshela umfundisi.Kunengane enele yathola umsebenzi iyafundisa umama umfundisi wayishelela umfana wakhe, bayajola kumanje - sikuphi kanti lana?
Enzeka kanjani amanyala anjena esontweni?Kuqala indlu esikhonzela kuyona kwathiwa yathengwa yibandla iyakhokhelwa.
Manje sekushintshiwe - njalo umzalwane ngamunye ekupheleni kwenyanga ukhipha uR200 ngoba sekuthiwa indlu iqashiwe.
Okusho ukuthi labo R200 umuntu uyobakhipha kuze kuyovalwa.
Angithi uyabona babona ukuthi uma bethi yathengwa kuzohamba, kuhamba kuphele ukuyikhokhela.
Kungcono basibambe ngokuthi kuqashiwe.
Kumanje kuthiwa umzalwane ngamunye akakhiphe R1 500 wendlu yesonto ezokwakhiwa.
Kulowo mzuzu akukho siza kodwa sebeqalile abazalwane bayakhokha.Laba abangenalutho angithi bahlezi benganakwa muntu.
Omunye umzalwane ushonelwe yingane.
Kuthe uma ecela ukufihlelwa wumfundisi, kwayiwa emabhukwini kuyobhekwa ukuthi uyakhokha yini ebandleni wasindiswa wukuthi njalo ngenyanga uyawukhipha uR200.
Kulowo mzuzu umama umfundisi wayengamazi kwalo womama oshonelwe yingane ngoba abazalwane ubazi ngokuthi banani.Abaholi bebandla ake basondele - sengathi umelusi wethu usephuma kakhulu endleleni esiyaziyo.OkhathazekileEMLAZA
Masihlukane nezinkulumo ezingamanga nezidukisayo
MHLELI: Ngicela ukuxwayisa umphakathi ngokuthi upheze ukusabalalisa ulwazi olungacwaningiwe ngongoti abamele leyo mikhakha futhi olungamanga.Ngiloba kuleli phephandaba nje, ngidumele kakhulu ngenkulumo eqoshiwe ezungeza ezinkundleni zokuxhumana ematanisa imibhoshongo yamaselula i-5G nobhubhane oluhlasele umhlaba iCorona.
Ngicela ukucacisa ukuthi akusilo iqiniso ukuthi imibhoshongo ye-5G isabalalisa iCorona.
Kuzo zonke izincwadi engizifundayo angikaze ngihlangane nalolo lwazi, ngakho-ke angiqondi le nkulumo iqhamuka kuphi.Okungiphatha kabi kakhulu ukuthi izodukisa isizwe ngoba ngiyicaphuna njengemfundisoze.
Asihlukane nokusungula amahemuhemu angelona iqiniso nezinkulumo esizenza lapho sihlezi khona kamnandi phansi kwezihlahla, bese sizishicilela ezinkundleni zokuxhumana ngoba sizibulala thina uqobo nesizukulwane sethu ngaleso senzo.
Sinongoti abaqeqeshiwe kwezobuchwepheshe ngakho-ke asingazihlaziyeli ngoba sizofaka iNingizimu Afrika, ehlathini elimnyama.
Kunomlobi obhale  kule nkundla kuleli phephandaba ecela ukuthi umengameli asitshele iqiniso ngalezi zinsolo.
Angiphikisani nalo mbhali ngoba ubefuna isisombululo ebona sidunguza oswini.
Kepha bengizothi asingamfakeli uhulumeni ingcindezi ngokuthi sisungule izinto ezingamanga sisodwa  bese sifuna kube ngumengameli ozochaza.Kuyathusa futhi kuyadumaza ukuthola ukuthi lezi zinsolo sezisabalele kangaka nje kanti zisuka ekhanseleni loMkhandlu weTheku ku-ward 24 uMnuz Sifiso Mngadi.
Lokhu akulindelekile ukuthi kwenziwe umholi womphakathi futhi osesikhundleni esihloniphekile sokuba yibukhansela.Okushayisa ngamahloni akathandi ukuhoxisa inkulumo yakhe axolise, kunalokho uqinisa ikhanda futhi ukubeka kucace ukuthi akazisoli.
Iphutha aliphuthi, ngicela wehlele ngezansi Madlokovu, uvume kushelele ulimi.
Inkulumo efuze le ingikhumbuza umlaleli woKhozi Fm uGoliyathi, ovele athi iCorona ngeke imngene yena ngoba unembiza yakhe, ayisebenzisayo.
Ngicela abaphathi bezinhlelo zoKhozi FM, babaqikelele abalaleli abadukisa isizwe, bagweme nezinkulumo zabo zisaqala zingaze zizwakale emoyeni.
Akulona icala ukuvala umuntu odukisa isizwe ngombono wakhe.
Kulolu daba olungundabamlonyeni lokumataniswa kwe-5G neCorona sebecacisile ongoti ukuthi ngamampunge wodwa lawa.
Asihlukane nokwenza izinsolo ezinje, sibe yizakhamuzi eziqotho zaseNingizimu Afrika.Phondolwendlovu Mzolo KWANYAVU
Angiwuboni umehluko selokhu ngaqala ukuvota ngo-1994
MHLELI: Ngicela noma ngabe wubani ongakazwi ukungiphendula umbuzo wami othi: Uma sivota sizothi sivotelani?Ngokwami angisiboni isidingo sokuyokuma kulayini ngizingcolise isithupha sami ngo-ink ngoba ukuvota angikuqondi ukuthi kusho ukuthini kimina.
Lokhu ngaqala ukuvota ngo-1994 kodwa namanje angiwuboni umehluko.
Sengisola nokuthi ukuvota wukucebisa abathile osuke ubavotela.Ngokwami angisiboni isidingo sokuvota kodwa hlawumbe ukhona ongangiphendula ekutheni eminyakeni ewu-26 sivota impilo yethu ishintshe ngani?Into engiyibonayo wukuthi uma uvota uvotela ukuthi abaholi badle kahle, benze kahle inkohlakalo.
Ngikhuluma nje onogada badlala izinkampani zibaholela amakinati, abanye badlala ama-labour broker, abanye badlala abanikazi bamapulazi, abanye abasebenza ezindlini badlala abaqashi babo nabanye abaningi abenza imisebenzi abaholelwa kuyo amakinati.
Ngabe ukuvota kusayowenza umehluko kulabo bantu?Manje sidlala ukunqanyulelwa ugesi, nakhona iminwe ikhomba thina kuthiwa sitshontsha ugesi.
Umbuzo uthi uzolithenga ngani ikhadi likagesi ungasebenzi?Uhulumeni akenzele izintandokazi zakhe, abokufika, eziyomvotela, thina inhlupheko sesiyayiqonda kasisenandaba nayo.
Miningi kabi iminyaka ewu-26 lungekho ushintsho.
Seluzoba khona manje ngoba sekuzovotwa?Ngokwami bangcono abokufika ngoba badayisa nezidakamizwa futhi banezitolo.
Bona bangavota ngoba bayawubona umehluko.
Sesizowabona amakhansela nabaholi bezosicela ukuthi sivote.
Uma kwenzekile ngaqondana nabo bekhankasa ngisazowubuza umbuzo othi uma sivota sivotelani, yini entsha ezokwenzeka engenzekanga emnyakeni engu-26?Ngokwami akuvote abahola imali yezibonelelo zikahulumeni nabasebenza kuhulumeni ngoba bangcono bona khona okuncane abakutholayo.Thanda Mnikaziwempuphu ChoncoeMpangeni
Ngisijabulele isinqumo ngefulegi elidala lakuleli
MHLELI: Ngifisa ukudlulisa injabulo yami mayelana nesinqumo esithathwe yiNkantolo eNkulu yaseGoli ebiholwa yiPhini lejaji uPhineas Mojapelo, ukuthi alingabe lisasetshenziswa emphakathini ifulegi elidala laseNingizimu Afrika.Ngibonga iNelson Mandela Foundation ngokusukumela lolu daba futhi ikwazi ukuthi ilwe ne-Afriforum mayelana nalolu daba ngoba ngale kwalokho lo mkhuba bewuzoqhubeka wenzeke.Ngokwami, ukusebenzisa ifulegi lakudala kulesi sikhathi kutshengisa umyalezo wokukholelwa kulona, ukucwasa nobukhulu kwabantu abamhlophe phezu kwabamnyama.
Njengoba ijaji libekile esinqumeni senkantolo ukuthi ifulegi lingasetshenziswa ezikoleni ngenhloso yokufundisa ngomlando wakuleli kodwa ngale kwalokho akuvumelekile.Sihle lesi sinqumo ngoba ifulegi elidala lavinjelwa mhla sithola inkululeko, kwethulwa elisha ngalokho kwakusho ukuthi siyadlula kokudala okwakungukuhlukunyezwa, ukucindezeleka nokunye.Ngithemba ukuthi abantu bazosihlonipha isinqumo futhi bayeke ukusebenzisa ifulegi elidala.Kumele bahloniphe umthetho wakuleli namaqhawe omzabalazo.Sphelele MthethwaKwaNongoma
Sicela ama-laptop ne-data esathenjiswa kona emaTVET College
MHLELI: Ngibhala lapha ngiphatheke kabi ngokungahlonishwa kwezitshudeni zasemaTVET College.Le nto ngiyinakisise kahle kulo nyaka ngesikhathi uNgqongqoshe wezeMfundo ePhakeme neSayensi, uDkt Blade Nzimande (osesithombeni), ememezela ukuthi izitshudeni zizothola ama-laptop ne-data ukuze zikwazi ukufunda kahle emakhaya ngesikhathi kuvalwe izwe ngenxa yeCovid-19.Lokho akaze kwenzeke kodwa kwagcina kuthole izitshudeni zasemanyuvesi kuphela.
Lokhu kuchaza ukuthi izitshudeni zaseTVET College kazibalulekile?
Sitshelwa ukuthi abantu ababalulekile ngabafunda emanyuvesi kuphela.Ngikhuluma nje abanye bethu babhala izivivinyo kodwa asikaze sinikwe izinsizakufunda ngesikhathi sihlezi emakhaya.Umbuzo engizibuza wona wukuthi uma sesibhikisha bangasimela yini?
Sekusobala ukuthi njalo thina ukuze silalelwe noma sinikwe izimfanelo zethu, kufanele singene emgwaqweni sishaye itoyitoyi.
Ngale kwalokho siyakhohleka uma kukhulunywa ngezikhungo zemfundo ephakemeSicela ama-laptop ne-data esathenjiswa kona.Siphiwe NxumaloELangeni Mpumalanga CampusEFFSC
Ngibona Uzalo lugqugqezela ubugebengu ezweni
Ngibona Uzalo lugqugquzela ubugebengu nje eNingizimu Afrika ngoba ngisho abafundile abawodokotela bayeke abakufundela bangena ebugebengwini njengoSibonelo.Empeleni Uzalo lusitshela ukuthi imfundo ayisho lutho kodwa ubugebengu buyakhokhela.
Intsha ekhulayo nebukela Uzalo izokhethani phakathi kwemfundo nobugebengu?Ngokwami uGabisile, Nkunzi, Sibonelo noMaNgcobo nabanye abenza ubugebengu kumele baboshwe.
Lokho kuzokwenza ukuthi nengane encane yazi ukuthi isigebengu siyaboshwa.Ngibonge ukuthi ngesikhathi somvalelandlini besilubuka kahle Uzalo kungaqatshulwana.
Phela ifakelana amahloni le nto eyenzeka lapha uma unabantu abadala.
Ezinsukwini ngibuzwe yingane yami ukuthi uthini uFikile uma ethi uSbu ubefuna bagqibe ikhebuli?Empeleni umdlalo usithwaliswa kanzima.
Bona ababhali abazi ukuthi sigcina sesiqamba amanga ukuze izingane zinganaki.
Sekuze kuthi angithi zingalubuki Uzalo ngoba angisiboni isifundo ezisitholayo, kunalokho isigebengu siphiliswa kahle nje abanye babulale abanye kube sengathi akwenzekanga lutho.Bengifisa Uzalo lubhale into eyenzeka ngempela, sibone uMondli ethela phansi othulini izigebengu, ezinye ezibopha njengoba kwenzeka eNingizimu Afrika.
Kuyohlala kuyisifundo nasezinganeni ukuthi ubugebengu ababubuyiseli.Thanda Mnikaziwempuphu ChoncokwesakwaMthethwa
Uzime ufuna ukuba yisibonelo kwabaqeqeshayo
UFUNA ukuba yisibonelo ezinganeni aziqeqeshayo usomabhizinisi onesikole sokumodela, obe ngowokuqala ukuthatha isicoco emncintiswaneni kaMrs PMB ngenyanga edlule.UNkk Londeka Madlala (38) wase-Ashdown eMgungundlovu, uthe abangani bakhe abahlale bemgqugquzela ukuthi angenele imincintiswano ngoba bebona ikhona analo lokuqeqesha.
Unesikole esibizwa ngeDream Chaser Academy eqeqesha izingane emkhakheni wokumodela nokulingisa.
Bekuqala ukuba nomncintiswano kaMrs PMB, uNkk Madlala athe ukuthatha isicoco ukufanisa nokuba yinxusa laseMgungundlovu.“Ngabona kukhangiswa ngalo mncintiswano ngangenela ngoba vele ngijwayele ukungenela eminye yabesifazane abashadile.
Besingu-16 esingenele lo mncintiswano engiwuwinile.
Ukuwina kungijabulise kakhulu ngoba ngizokhuthaza nezingane engizifundisa ukumodela ngokuba yisibonelo.
Ngifuna ukukhombisa nabanye abesifazane ukuthi iminyaka nokushada ngeke kukuvimbele ukufeza amaphupho.”Uthe uzimisele ukwenza izinhlelo zokuthuthukisa umphakathi nokunikela, okuyinto ayikhonze kakhulu.
Eminye imincintiswano ahlwithe kuyo izicoco kubalwa uMrs Cultural Diversity, uMrs Denim Fiesta, uMrs Mother Nature noMrs Tourism SA.
Ukholelwa ukuthi ukungenela umncintiswano akumele kube ukuhalela ukuwina umklomelo kuphela.
Uthe abantu abamodelayo bangenza okukhulu ukusiza umphakathi, besebenzisa isicoco sokumodela.
Isikole sakhe siqeqesha mahhala abamodelayo ukuze bakwazi ukuzimela, basebenzise lo mkhakha ukuvelela emphakathini.UNkk Madlala uthe wakhula evele emodela, wawina nezinye izicoco.
Uthando lokumodela ulufake ngisho ezinganeni zakhe njengoba zimbili ezimodelayo kwezintathu anazo.
Indodakazi yakhe uLetoya oneminyaka engu-10, usengenele imincintiswano eminingi okubalwa nowaphesheya obizwa ngeTalent Search.“Ngesikhathi engenele lo mncintiswano uLetoya wayeqeqeshwa yimina.
Ngangibhala nasezinkundleni zokuxhumana uma abantu bebuza ukuthi unaso yini isikole esimqeqeshayo.
Ngaleso sikhathi ngangingenaso isikole, abazali bagcina becela ngibaqeqeshele ezabo izingane.
Lavela lapho icebo lokuvula isikole,” kusho yena.UNkk Madlala uphinde abe nendodana * -Otto Junior Madlala (15), onguMr SA Junior.
Uthe umagcino wakhe uPrince oneminyaka emine, akakukhonzile ukumodela kodwa uyalibona ikhono nakuyena.
Naye uke waphuma isibili emncintiswaneni kaMr Sensational.
Ebuzwa ukuthi umyeni wakhe naye uyamfaka yini kulo mkhakha, uvele wahleka wakhala ngokuthi unamahloni.
UNkk Madlala ungumcwali wezinwele abuye ahlele nemicimbi.
Akazisoli ngokulandela iphupho lakhe owashiya umsebenzi
MBALI KHANYILEOWESIFAZANE owaqoka ukushiya umsebenzi ayeqashelwe wona wavula ibhizinisi lokuhlobisa, uthi ukuthanda indlu enengaphakathi elibukekayo yikho okwaholela ekutheni angene kulo mkhakha osekuphele iminyaka emine ekuwo.UNksz Thando Sibisi (32) weYellow Couch Concepts enamahhovisi eThekwini nehlobisa ingaphathi lendlu ephinde yakhe ifenisha yasendlini, uthe akazisoli ngokuthatha isinqumo sokushiya kumasipala ayeqashwe kuwo njengoba ibhizinisi lakhe libukeka lidlondlobala futhi enza umsebenzi obesekuneminyaka ephupha ngawo.Uthe okumchaza ngomsebenzi wakhe ngukuthi udinga ukuthi axukuzise umqondo ngezinhlobo ezahlukene zefenisha okumele ayikhande kanjalo nezindlela ezintsha zokuhlobisa ingaphakathi lendlu ngezitayela ezisuke zingenisile.“Lo msebenzi udinga ube nesikhathi futhi uphinde ube ngumuntu onobuchule nonobuhlakani njengoba uxukuzisana umqondo.
Ukubona ozakwethu abakhombisa ubuhlakani ngezitayela zesimanjemanje ngezinye zezinto ezingigqugquzelayo ekutheni ngisebenze ngokuzinikela ngaso sonke isikhathi,” kusho uNksz Sibisi.Eqhuba uthe amakhasi ezinkundla zokuxhumana ngezinye zezinto ezimgqugquzelayo zimnike amacebo amasha ezindlela zokukhanda ifenisha njengoba ebukela kuzona izinhlobo ezingenisile zezimpahla zazendlini.“Kulo nyaka kube nezingqinamba ezilinqandile ibhizinisi ukuthi likhule liphinde lisabalale ngendlela ebesihlele ngayo njengoba kuphoqeleke ukuthi sishiye indawo obekuzinze kuyo ihhovisi, sayosebenzela ekhaya ngenxa yezimo zemali ezisixakazisile.
Yize sidlule kulobo bunzima ngiyakholwa ukuthi okwenzekile kusivule umqondo ekutheni siphinde sigxile nasekusebenziseni izinkundla zokuxhumana uma sidayisa izimpahla zethu kanjalo noma sikhangisa ngomsebenzi esiwenzayo.
Lokho ngingakubeka kucace ukuthi kusivule amehlo ukuhlasela kweCovid-19,” kubeka  uNksz Sibisi.Uthe yize engakujabulelanga ukusuka lapho ababesebenzela khona kodwa bakwazile ukugcina sebekwamukelile ukushintsha kwesimo sokusebenzela ekhaya  njengoba bebecabanga ukuthi bazothwala kanzima kumakhasimende ababecabanga ukuthi azokhononda ngokushintsha kwabo indawo.
Akazenyezi ngazalwe eyikhona uMiss Sundowns
IZINKINGA ngobulili bakhe kazimvimbelanga ukuthi afeze iphupho lakhe lokumodela uMiss Sundowns, othi uphila njengabo bonke abesifazane phezu kokungayi esikhathini.UNksz Sharon Rose Khumalo (25), okhulele eMamelodi, uqale ukwazi eneminyaka ewu-21 ukuthi akanawo amaqanda njengabanye besifazane, okusho ukuthi ngeke akhulelwe futhi akayi esikhathini.Yize kwamethusa ukwazi ngesimo sakhe uthe kodwa kwaba yicebo likaNkulunkulu ukuthola esekhulile.“Ngicabanga ukuthi ukube ngasheshe ngathola ngesimo sami ngisemncane, ngangingeke ngikwazi ukwamukela.
Ekhaya sasinganakile ukuthi angizili, sicabanga ukuthi umzimba wami uthatha kancane.
Bengilokhu ngihlehlisa uma kuthiwa angiyobona udokotela ngaze ngaya sengino-21,” kusho uNksz Khumalo.Uthe kwaba nzima etshelwa ngesimo sakhe kodwa ukuba nomndeni omesekayo kumsizile.
Ngaphandle kwale nkinga yokungabi nanzalo, konke okunye uthi kufana nowesifazane ngisho imizwa yakhe.Uveze ukuthi uke wahlinzwa ngenxa yokuthi bese kuqala ukuhluma izinhlamvu zamankwahla kodwa ngale kwalokho akanayo imizwa yendoda.UNksz Khumalo, ongathandani namuntu okwamanje, uthe unemizwa yokuthanda abesilisa kanti nomzimba wakhe ungowesifazane.Waqala ukubonakala kwezokumodela engenela uMiss South Africa (SA) nyakenye wagcine esale kwiTop 5.
Ukutshela abantu bangaphandle ngesimo sakhe ukuqale emajajini alo mncintiswano.“Ngabona kufanele ngiwacacisele amajaji yize ukuphumela kwami obala bekungeke kungikhiphe emncintiswaneni.
Bengifuna ukuthi bezwe ngami futhi ngajabula uma bengamukela.
Emuva kwalokhu ngaqala iBlog yami, ngaphumela obala kuyo ngiqwashisa nabanye ngalesi simo futhi ngazizwa ngikhululeke kakhulu kunakuqala.”UNksz Khumalo uthe okumduduzayo wukuthi bakhona abanye abanalesi simo yize bembalwa abaphumela obala.
Akudingi ukuthi wonke umuntu aphumele obala njengaye kodwa okubalulekile wukuthi uzamukele ukuthi akulona iphutha lakho ukudalwa ngale ndlela.Mayelana nothando lokumodela uthe waqala esafunda engenela imincintiswano nasesontweni.
Ngesikhathi uKerishni Naicker ethatha isicoco sikaMiss SA ngo-1997, uSharon wayazi ukuthi ngelinye ilanga naye uyothweswa esakhe.Uthe ukuba nguMiss Sundowns kuyindlela yokuheha abesifazane ebholeni nokubathuthukisa.Uthe akabanga nankinga ukuhlwithwa isicoco ngoba wakhulela eMamelodi lapho iSundowns isekwa khona kakhulu.“Ngiyalithanda ibhola futhi bengivele ngilithanda.
Angikujabuleli ukulibuka kwithelevishini kodwa ngithanda ukuba senkundleni.”UNksz Khumalo wafunda e-University of Pretoria wenza iVerterinary Biology ngo-2009 wayifeyila.
Kwadingeka ahlale unyaka ekhaya abazali bethi akacabange kahle ngafuna ukukwenza.Wasebenza ezindaweni zokudla enguweta unyaka ngaphambi kokubuyela enyuvesi wenza iDegree kwiBiological Sciences, wabuye wenza iBiotechnology neBiochemistry ayiphothule ngo-2014.Uke waba nguthisha efundisa abafundi baseChina isiNgisi nge-internet.
Manje ungusokhemisi, umsebenzi ongamphazamisi emsebenzini wakhe wokumodela.
Ugonyuluka ngokufa komyeni encwadini entsha
ZAZIKHONA izimpawu zokuthi usezowushiya lo mhlaba umdlali wezimoto zomjaho namabhayisikili, owashona ezama ukuqwala intaba iKilimanjaro ngeMandela Day ngo-2016.
Namuhla kuphela iminyaka emithathu ashona uGugu Zulu, umkakhe uNkk Letshego Zulu, osekhiphe incwadi ngempilo yabo.
Kule ncwadi esihloko sithi I choose To Live Life After Losing Gugu, uNkk Zulu uveza isithombe sokuthi wayevele engaphilile kahle umyeni wakhe ngaphambi kokuqwala intaba.
Yize engazisoli ngesinqumo sokuqwala intaba njengomkhankaso wokusiza amantombazane aswele iTrek4Mandela, kuningi abona kungahambanga kahle.“Ngikholelwa ekutheni konke kwenzeka ngesizathu futhi angiyena umuntu othanda ukusola uNkulunkulu.
Nginqume ukungazivaleli emgodini omnyama ngilokhu ngizibuza imibuzo engaphenduleki.
Nokho umyeni wami washeshe washona kusekuningi esikuhlelile,” kusho yena.Encwadini yakhe uveza ukuthi belungiselela uhambo, uZulu wakhuculula ikamelo okwakunesikhathi embelesela ngalo engamnaki.
Uveza nokuthi wayenenkinga yokucinana ngaphambi kohambo, abathatha ngokuthi kuzodlula ngoba bekungaqali.
Kule ncwadi uveza ukusuka nokuhlala kusuka isidumo entabeni, odokotela bezama ukumsindisa.
Ukungaphatheki kahle komyeni wakhe kwenza nokuthi ngosuku agcina ngalo ukuqwala intaba wacela ukuba sethimbeni elingasheshi kakhulu.UNkk Zulu uthe lokhu kwamkhalisa ngoba wayengahlelanga ukuhlukana nomyeni wakhe.
Okuvelayo kule ncwadi ukuthi kwaba nokungahambi kahle ethimbeni labezempilo elalizama ukusiza umufi.
Ebuzwa ngalokhu uNkk Zulu uthe, “Kuningi impela engabona ukuthi akwenziwanga kahle kodwa angibambe gqubu futhi ngeke kungisize ukudinwa.
Ukuthukuthela kwami ngeke kumbuyise uGugu.”UNkk Zulu obuye wayoqwala intaba kulo mkhankaso kaMandela ngo-2017 nangonyaka odlule, uthe akekho ezinhlelweni zokubuyela maduze.
Ubona sengathi usekufezile okwakumele akwenze ukukhumbula umyeni wakhe.
Ngonyaka odlule waya eKilimanjaro nendodakazi yakhe uLelethu nonina.
Emuva kwezinyanga ezimbili kushone umyeni wakhe, waphelezela abasemzini nonina abebefuna ukuyozibonela lapho kushonele khona umufi.
Nguyise kaZulu kuphela ongayanga ngenxa yokugula, naye oshone emuva konyaka elandela indodana yakhe.
UNkk Zulu, odume ngokuba yiFitness Trainer, uthe wanquma ukuvuka azithathe emuva kokukhunjuzwa ngumngani wakhe ukuthi umufi wayekugcizelela kanjani ukuthi kumele baphile sengathi bayaqala.
Kule ncwadi unikeza amathiphu kwabashonelwe nokuthi uvuke kanjani wazithatha.
Usenebhizinisi lePop Up Gym, ubhala ingosi yephephandaba ngezempilo aphinde ethule izinkulumo ezakhayo.
Uthe uyafisa ukuba nenhlangano eseka abafelokazi abancane kodwa isikhathi asikho ngoba kumele asebenze ngokuphindaphindiwe ukukhulisa indodakazi yakhe.
Incwadi isiyatholakala kwa-Exclusive Books.
‘Izimo ezinzima zikwenza uqine’
ABESIVAZANE abangabuki abantu abasezikundleni eziphezulu bacabange ukuthi ababhekani nobunzima.
Lokhu kushiwo nguDkt Stella Khumalo obeyisikhulumi sosuku emcimbini Intandokazi ngoMgqibelo.
UDkt Khumalo, oyisikhulu esiphezulu eShaka Marine World, uxoxe ngezigigaba ezibuhlungu asedlule kuzo azibize ngeziqephu asengabhala ngisho incwadi ngazo.
Utshele abesifazame ngokuhlukumezeka kwakhe emshadweni.Uthe izigigaba zaqala engakashadi emuva kokuduka kukayise esibhedlela ayelaliswe kuso, kwatholakala isidumbu sakhe esigangeni emuva kwesonto.
Uchaze nangendlela abona unina ehlukumezeka ngayo emshadweni, athe kwamenza wangafisa ukushada nendoda efana noyise.“Ngakhulela emndenini ongasokoli ngoba umama wayenguthisha, wathenga imoto kodwa yayiduma kuphela uma kuthanda ubaba owayengakwazi nokushayela.
Ngafunga ukuthi ngeke ngiyishade indoda efana nobaba kanti angibuzanga elangeni.
Umyeni wami esengishayile ngelinye ilanga, wake wathi angibhale incwadi ngivalelise kwabakithi esebeke nesibhamu eduze,” kusho uDkt Khumalo.Uthe enamasonto amathathu eqale umsebenzi eShaka Marine indodana yakhe eyayidlala i-rugby yalimala engozini yemoto yalala esibhedlela izinyanga eziyisihlanu.
Kumanje ikhubazekile emuva kokulimala umgogodla.“Ngixoxa ngalokhu ukuze nazi ukuthi yizimo ezinzima ezikwenza uqine.
Ningabuki umuntu esesikhundleni esiphezulu bese nicabanga ukuthi konke kumhambela kahle.
Okubalulekile wukuthi kuzo zonke izimo akukho okungenzeki.”Kulo nyaka umcimbi ubuhambisana nesiqubulo esithi #Sekwanele esihambisana nomkhankaso weSolezwe wokulwa nokuhlukunyezwa kwabesifazane.Abantu abebekwiNtandokazi, ebixhaswe abakwaSpekko, bahambe bethwele izipho ezinhlobonhlobo.
UNkk Zanele van Zyl, ongumpheki kwaSpekko, ukhombise kafushane izindlela zokupheka wase enikeza namacebo.Uhlelo beluphethwe ngumsakazi woKhozi FM, uDudu “Lady D” Khoza.Ummeli ozimele uNksz Nolwazi Malimela ululeke abesifazane ngokuthi bangawusebenzisa kanjani umthetho ukuzivikela.
Uchaze nangezinhlobo zokuhlukunyezwa wathi abanye bahlukunyezwa nangokwemali.UMhleli weSolezwe, uNkk Slindile Khanyile, ubonge abesifazane ngokuphuma ngobuningi minyaka yonke.“Ngiyacela ukuthi uma siphuma la siqhubeke nokushumayela ivangeli lokulwa nokuhlukunyezwa kwabesifazane.
Kumele sifundise namadodana ethu ngalesi sihlava.
Njengoba sisanda kuba nomkhuleko weSekwanele sifisa ukuthi sigcwalise iMoses Mabhida uma sesihlela omunye.”Umcimbi uvalwe uHlengiwe Mhlaba oshukumise inkundla eqhulula amanoni ezingoma zakhe zokholo.
Umcimbi uzoba khona futhi ngoSepthemba.
Kusizakala nentsha ngebhizinisi lakhe lokuthunga
Zanele Mthethwa“Ngesikhathi ngiphelelwa umsebenzi ngajoyina enye inhlangano ngivolontiya kuyona.
Bengihlala ngizithungela ngidayise umsebenzi wezandla, wathengwa omunye umlungu wangifunela namanye amakhasimende.
Ngaqala lapho ukugxila emsebenzini wezandla, ngisebenzisa umshini wokuthunga omncane ekhaya,” kusho yena.Ngenxa yokuthanda ukudlulisela ulwazi kwabanye, uNkk Shikweni uthe wafundisa abesifazane abambalwa ukuze bakwazi ukuziphilisa.
Uveze ukuthi bebethunga izingubo zokulala, ebezithengwa kakhulu yizinhlangano ezinikela ngazo ngeMandela Day.
Uhlangane nabakwaNetcare ngo-2015 sesikhulile isibalo sabesifazane asebenza nabo.
Yize ethi umsebenzi ubukhula, bekunzima ukuthola umsebenzi kwezinye izindawo ngoba ubengalibhalisile ibhizinisi.
Uthe abakwaNetcare yibona abamsizile wabhalisa ibhizinisi lakhe iHluvuko Designs.“Bekuthi uma sengikhokhelwe bese ngithatha inzuzo ngiyibeke ngagcina ngithenga eminye imishini emikhulu.
Lokhu kungisizile ngoba sengikwazi nokuqeqesha abantu abaningi.
Ngiyathanda ukufundisa intsha nabesifazane ngoba ngiyakwazi ukuhlupheka ngingasebenzi.
Inkinga ukuthi intsha yamanje iyavilapha kanti umsebenzi usekusebenziseni izandla,” kuchaza yena.Ukubheduka kweCovid-19 kumvulele amathuba omsebenzi uNkk Shikweni, ogcine ethunga izifonyo.
Uveze ukuthi kudingeke andise nesibalo sabantu asebenza nabo ngendlela abethola ama-oda amaningi ngayo.Uthe ngesikhathi kuqala ubhubhane abakwaNetcare ba-ode izifonyo ezingu-10 000.
Baphinde bathola ama-oda angu-20 000 kwi-Youth Employment Service ebinohlelo lokuzinikeza abantu mahhala enxanxatheleni yezitolo.Kudingeke aqashe abanye abebezomsiza, athe iningi labo beliphelelwe umsebenzi ngenxa yeCovid-19.
Useqashe abangu-32, abangu-19 kubona yintsha, wathenga nemoto yokusebenza.
Ngenxa yokuthi sebebaningi abantu abanezifonyo, uNkk Shikweni usebone elinye ithuba lebhizinisi.Utshele Isolezwe ukuthi ubevele ethunga ama-track suit ezikole, asegxile kuwona njengoba sekuvuliwe ezikoleni.
Okwamanje usebenzela kwakhe lapho ethungela khona afundise nokuthunga.UDkt Nceba Ndzwayiba onguMqondisi eNetcare, uncome ukuzikhandla kukaNkk Shikweni athe yikona okwenze bamsiza.
Uthe bagcine bethungelwa nguyena izikhwama zezingane, ama-pillowcase nezinto ezindlalwa embhedeni.
Ubengayizwa eyezolimo obaqwaqwade bonke
AKAKAZE azibone engumlimi owesifazane waseShowe, oziqwaqwade zonke izitshudeni ebezithola iziqu kuleli sonto eKolishi lezoLimo, i-Owen Sithole elibuye laziwe ngokuthi iseCwaka.UNkk Sphelele Ngema (23) uchonywe uphaphe lwegwalagwala ngokuphasa kahle zonke izifundo zakhe njengoba ebenza iCrop Production kuleli kolishi.Ungomunye wezitshudeni ezingu-122 ebezithweswa wuMnyango wezeLimo KwaZulu-Natal, iziqu zazo kuleli sonto.
"Ngisakhula, ngangithanda ukuba usosayensi.
Ukulima nje kwakuyinto engangingayicabangi nokuyicabanga yize bengibona umama engumlimi.
Ngesikhathi ngikhula, bengibheka ukuthi yini engingayenza ukuthuthukisa umphakathi.
Owangakithi umphakathi uyalima, bekumele ngenze ezolimo ukuze ngiwuthuthukise, ukwazi ukuzondla uphinde udayise izitshalo zawo.
Yingakho ngikhethe lo mkhakha.
Uma sengingenile kuwo ngibonile ukuthi ezolimo ziyisayensi le ebengivele ngiyithanda," kusho yena.Le ntokazi ithi izifundo zazo zikhokhelwe umfundazwe wakwaHullets noqeqesho-msebenzi yaluthola khona.
Kulo nyaka uSphelele ubenza i-Advance Diploma kwiCrop Production eMangosuthu University of Technology (MUT).
"Angijahile ukuthi ngibe nepulazi lami, ngisafuna ukuthi ngifunde ngibe nolwazi olwanele ngaphambi kokuthi nami ngiziqalele elami ibhizinisi.
Ngifuna ukugxila emkhakheni wokuthuthukisa abantu emkhakheni wokuzitshalela ukudla nokudayisa nokucwaninga ngezitshalo nomhlaba," kusho yena.
Washiya ezobudokotela efuna ukushayela amabhanoyi
USHIYE phansi enyuvesi enza unyaka wesibili weziqu zobudokotela wabuyela ku-matric ukuze afeze iphupho lakhe lokuba umshayeli wamabhanoyi.UNontobeko Mncwango (19) waKwaLindizwe, KwaNongoma, obefunda eBizimali High, eNkandla udabule o-A abayisishiyagalombili ku-matric ngo-2020.Ubenza iPhysical Science, Mathematics, Life Sciences, Geography, Agricultural Sciences, Life Orientation, isiNgisi nesiZulu.Wayekade ephase kahle u-matric ngo-2018 wathola u-bachelor no-A ababili.
Ngo-2019 wenza iziqu zobudukotela kodwa uthando akhule enalo lokuba umshayeli wamabhanoyi lwamkhipha enyuvesi iSefako Makgatho Health Sciences University.Uthi wagqugquzelwa nayimpumelelo ka-Asnath Mahapa owaba ngumshayeli wokuqala wamabhanoyi wesifazane omnyama eNingizimu Afrika.Ingqinamba anayo manje ukuthola imali yokuyofundela ukushayela amabhanoyi athe kumba eqolo.
“Bengiphuma nasendlini ngibuke ibhanoyi lindiza phezulu, ngimamatheke ngifise ukuba umshayeli walo.
Ngayeka ukwenza ubudokotela ngoba into eyayingekho kimina ngaphakathi yize ngase ngiwuphasile unyaka wokuqala enyuvesi,” kusho uNontobeko.Uthe abantu abalandele amaphupho abo, ikakhulukazi abesifazane bangene nasemikhakheni engajwayelekile naleyo ethathwa ngokuthi eyamadoda noma abebala elimhlophe.Uyena omdala ebantwaneni bakubo abane.
Uphuma emndenini athe uphila ngemali yesibonelo sikahulumeni futhi ukhuliswe unina uNksz Nonhlanhla Sithole obemkhuthaza futhi emeseka ezinqumeni zakhe.UNksz Sithole uthe waphatheka kabi indodakazi yakhe iyeka enyuvesi kodwa kuthe uma ehlala nayo phansi imchazela, wabona ukuthi le nto yokuba umshayeli wamabhanoyi ikuyona ikhule nayo.Uchaze umntwana wakhe njengomuntu okhaliphile, okhuthele futhi akuzuzayo asuke ezibekele kona.“Into abeyifisa isikhathi eside ukuba umshayeli wamabhanoyi.
Imiphumela yakhe edlule ayimfinyelelisanga ephusheni lakhe.
Uyazimisela, abazali abeseke izingane khona zizofeza amaphupho azo,” kusho uNksz Sithole.Kulo nyaka uNontobeko unikwe isikhala sokufundela ubudokotela eNyuvesi yaseCape Town, eyasePitoli naseSefako Makgatho Health Sciences University kodwa wazinqaba ngoba efuna ukuba umshayeli wamabhanoyi.
Ukuqwala izintaba kumelapha umphefumulo
ISILONDA esingapholi sokushonelwa umzali siholele ekutheni aqwale izintaba.UNksz Nonhlanhla Noni Shange waseShongweni Dam ongumsunguli weqembu labaqwala izintaba Ubuhle Bemvelo Hikers, uthe ukuhamba ezintabeni kumenza abe nokweneliseka, alapheke uma ekade ephatheke kabi futhi kumsiza nangokuthi umzimba  wakhe uhlale ulolongekile.Uthe ukuqwala intaba ukuqale ngesikhathi esebenza eGoli ngo-2014,  ehamba nabangani bakhe ngeshwa ngo-2015 kwadingeka ukuthi abuyele ekhaya ngoba unina ubegula kakhulu okuphethe ngokuthi ashone ngawo lowo nyaka.
"Ngemuva kokushona kukamama bengihlala ngiphatheke kabi, ngizizwa sengathi kukhona okushodayo kimi.
Ngaba nokwantalala nengcindezi yomphefumulo.
Ngelinye ilanga ngazizwa ngikhumbula ukuqwala intaba kodwa uma ngibheka amaqembu akhona eKZN, ngabona ukuthi ngawezinye izinhlanga, ayikho eyabamnyama.“ Uthe wabhala ezinkundleni zezokuxhumana emema abafuna ukuqwala izintaba ukuthi bamthinte ukuze bahambisane.
"Umngani wami wathi singahamba, sahamba sobabili.
Kwathi  sesiqedile safaka izithombe zethu.
Ngemuva kwalokho sathola izicelo kubantu abaningi befuna ukusijoyina.
Ngesikhathi sanda isibalo ngafikelwa ukuthi kumele sibe negama esizibiza ngalo kanti nabantu ababesijoyina babecabanga ukuthi siyiqembu.
Lasunguleka kanjalo iqembu ngaliqamba ngokuthi Ubuhle Bemvelo, ngoba uma sihamba sibona ubuhle bemvelo kanti imvelo yiyo eselaphayo ezinkingeni esisuke sinazo ngesikhathi sihamba ezintabeni,“ kusho yena.UNksz Shange uthe ukuqwala izintaba akuyona into elula kudinga ukuthi umphefumulo wakho nomzimba kube sesimeni esifanele lolo hambo.
"Kwezinye izintaba kuyashibilika, kunamatshe, inkungu nobunye ubungozi .
Ubunzima esihlangana nabo sibuthatha njengezinselelo okumele sizinqobe ukuze sifike esicongweni.
Uma isimo sesisibi kakhulu akekho otshela omunye ukuthi sekuyisikhathi sokuthi umuntu ngamunye azihlanganise noMdali wakhe ngomkhuleko.
Kuyazenzekela intaba nentaba inendawo enemimoya yemvelo, eyelaphayo," kuchaza uNksz Shange.Uthe njengoba engumsunguli  weqembu unejoka lokuthi enze isiqiniseko sokuthi bonke ahamba nabo baphephile.Uqhube wathi kuyenzeka endaweni okumele ngabe basheshe bafika esicongweni kubathathe isikhathi eside ngoba kukhona ongakwazi ukuhamba ngokushesha ngoba kukhona nasebekhulile,  nabanemizimba ethe xaxa.
"Kuyenzeka kube nzima sesiphakathi nendawo sekukude phambili nasemuva.
Kwenye intaba sagcina sinyuka sihlehla nyova sigaqa ngamadolo, amateku sesiwakhumulile ngenxa yokuthi indlela yayiyimbi futhi kunenkungu eyenza ukuthi kwathina singabonani.
Uma sesehla nakhona kwaba umzukuzuku, singasayiboni indlela ," kuchaza uNksz Shange.
Uthe njengoba beyiqembu uma beya kude bahamba ngemoto eyodwa noma bagibelisane, kwehle izindleko.Uthe sebeke baqwala izintaba zoKhahlamba baze bayophumela eLesotho, ezintabeni zaKwaSwayimane nezinye izindawo eziseThekwini .
Uthe bahlele ukuthi baye eWild Coast lapho bezohamba khona izinsuku ezinhlanu ngaphambi kokuthi bafinyelele lapho beya khona.“Kuyenzeka ngosuku uhambe amakhilomitha angu-13, kodwa awukuzwa lokho ngoba endleleni nisuke nixoxa, kumnandi,”  kusho yena.Uqhube wathi kukaningi bethola imibuzo kubantu ababuza ukuthi abazisabi yini izinyoka njengoba behamba emahlathini.
"Inyoka ayisondeli lapho kunyakaza khona uma ikade ikhona iyabaleka uma kuqhamuka abantu," kusho yena
Sebewosomabhizinisi abahlanganiswa yitiye
UBUNGANI obaqala ngetiye, sekuzale ibhizinisi elikhulayo kwezemfashini kwabesifazane baseMgungundlovu.UNkk Zodwa Makhado weZolution Fashion House, wahlanganiswa ukudayisa itiye noNkk Samkelisiwe Khanyile weQhawekazi Styles Collection.
Yize bengavulanga ibhizinisi ngokuhlanganyela, bayasebenzisana njengoba sebevule isitolo sabo eMgungundlovu.UNkk Makhado uthe wahlangana noNkk Khanyile ngo-2016 emdayisela itiye lokunciphisa isisu.
Ngaleso sikhathi wayengazi lutho ngemfashini kodwa ezithanda izingubo.Uthe uma ehambisela uNkk Khanyile itiye, ubehluleka ukuzibamba agcine ethenge izingubo njengoba wayengumdayisi.UNkk Khanyile uthe wakhuliswa abazali abebekhuthaza ukuthi asebenzise kahle imali.
Uthe yonke imali abeyithola ubecabanga ukuthi angayikhulisa kanjani.
Izingubo ayezidayisa wayezithenga kwabanye abasiki bengqephu, athe wagcina engasakujabuleli ukusebenza nabo.
Yilapho acabanga khona ukuzimela, wazithengela izindwangu.“Angikaze ngikufundele ukuthunga kodwa nginehlo kwezemfashini.
Namanje kukhona abathungayo, mina ngenza iphethini.
Ngafaka noZodwa ekutheni angene kuleli bhizinisi yize ebesaba,” ehleka.UNkk Makhado uthe wamangala ukuthi uNkk Khanyile wakwazi ukumkhombisa ngisho izindawo ezidayisa izindwangu.
Uthe lokhu kumvule amehlo ngoba abesifazane kwaziwa ukuthi abasizani.Okwamanje badayisa ezinkundleni zokuxhumana.
Bafisa nokuba namanye amabhizinisi ngaphandle kwemfashini.Bathe okwenza bahluke ngengqephu yabo ukuthi izingubo zabo ungazigqoka kunoma yimuphi umcimbi.
Sebenamakhasimende eGauteng naseMpumalanga.UNkk Khanyile uneziqu zeBcom zase-UKZN nePost Graduate Diploma kwiLeadership ayenza e-Unisa.
UNkk Makhado ubeyiChartered Accountant, bobabili bawuyekile umsebenzi.
Umbhali uzochushisa abesifazane ngezamabhizinisi
UZOCHUSHISA abesifazane abafuna ulwazi lokuthi bangakhula kanjani emabhizinisini, uMnuz Musa Zulu osezakhele olukhulu udumo ngokubhala izincwadi.
UZulu kulindeleke ukuthi abe yisikhulumi sosuku aphinde acule emcimbini obizwa nge”Zenzele Mbokodo”, ohlelwa uNksz Shilex Shange.
Lo mcimbi uzokuba ngoMgqibelo, eGallery of Faith, eThekwini.Lo mcimbi uwenza ngokuhlanganyela noNkk Sithandiwe Khamanga ophethe isicoco sikazime, uMrs KZN Senior Citizens.Elandisa Isolezwe ngalo mcimbi uNksz Shange uthe inhloso yawo ukuhlangana kwabesifazane bakhulisane emkhakheni wamabhizinisi, nangezinye izinto ezithinta impilo.
“Lesi yisikhathi sokuthi abesifazane bavuke bazenzele, okunye okubalulekile wukuthi bazokhuthazana kwabona, kwazise badlule ezintweni eziningi ezingafani.
Kulo mcimbi bazophinde babelane ngolwazi ngalokho abakwaziyo,” kuchaza uNksz Shange.Ephawula ngalo mcimbi uZulu, uthe ukuthokozele kakhulu ukuba yisimenywa kuwo yize kungowabesifazane kuphela.“Kukodwa engizokutshela abesifazane ngalolu suku, wukuthi konke kuyenzeka noma ungaba kusiphi isimo.
Mina kuningi engikwenzile kwaphumelela yize ngiphila ngokukhubazeka njengoba ngihamba ngesihlalo,” kuchaza uZulu.Uthe imbokodo ayiphume ngobuningi bayo njengoba kukuningi ezokuzuza ngalolu suku.UNksz Shange uthe, kulo mcimbi izikhulumi zizobe zishumayela izwi lokuthi abesifazane bazenzele bangabheki ukwenzelwa ngoba ayikho into ebaluleke njengokuzimela.“Sibone kungcono ukuthi sibize umuntu wesilisa azokhuluma ngezinto ezihlukene njengoba naye esemkhakheni wamabhizinisi.
Umuntu onolwazi oluningi nesingangabazi ukuthi abazohambela lo mcimbi bayohamba umgodla wabo ugcwele ulwazi,” kuchaza uNksz Shange.Uthe kulo mcimbi kuzongenwa ngoR100, nokuwumnikelo wokuba yingxenye yalo mcimbi.“Ayifike ngobuningi bayo imbokodo kulo mcimbi njengoba ingeke izisole, kuzobe kusindwe ngobethole.
Sekuyisikhathi sokuthi sikhulisane ngazo zonke izinto ukuze sikhule futhi sikwazi ukuzenzela singabesifazane,” kuchaza uNkszShange.
Akayingeni eyokuya emicimbini amenywa kuyona
UNkk Gugulethu Zuma-Ncube (34), oyindodakazi kaMnuz Jacob Zuma noDkt Nkosazana Dlamini-Zuma, uthe yindlela abakhuliswe ngayo eyenza ukuthi bawagweme amehlo abantu.
Yize abanye becabanga ukuthi wakhula etotoswa, utshele Isolezwe ukuthi waqala ezikoleni zaseNkandla.“Ekhaya sonke saqala ezikoleni zasemakhaya futhi besifana nezingane zonke.
Ngiyakwazi ukudlala ngize ngingcole nokubuya ekhaya ngifakwe isibhaxu.
Asikufakanga nasekhanda ukuthi abazali bethu sebengabaholi,” kuchaza uGugulethu.Uthe indlela angayihambi ngayo imicimbi ngisho emenywa kwemikhulu akayi.
Bekumele ayolanda indondo yeBest Producer kumaSouth African and Television Awards (Safta) kodwa wangaya.“Bekungeyesithathu le ndondo emunxeni ofanayo.
Ngihlala ngingekho futhi ngisuke ngazi ukuthi bazongiphathela abayile,” kusho yena.Ukuba sezindabeni ngesikhathi kuqala umdlalo Uzalo nakho kube nomthelela ekutheni angayi emicimbini.
Ukubeke kwacaca ukuthi uyazisaba izintatheli futhi akekho ngisho ezinkundleni zokuxhumana.
Yize kwaba nomsindo ngokuxhaswa kwalo mdlalo kuthiwa yingoba ezalwa umengameli, okumjabulisayo wukuthi ukulandelwa kwawo kakhulu kuwumayihlonze.
Uveze nokuthi usuzobukwa ngisho phesheya.
Uphinde abe umdidiyeli womdlalo iHostela nawo oqale ngelikhulu isasasa.
Naye ukuqinisekisile ukuthi lo mdlalo uqale ngegiya eliphezulu.Uthe uthole imiyalezo eminingi abalandeli bencoma.
Uveze nokuthi uyasazi nesikhalo esikhulu ngokufa kukaMndeni obeyintandokazi.
Uvele wahleka ebuzwa ukuthi kuzokwenzeka yini ukuthi lo mlingiswa avuke njengakweminye imidlalo yethelevishini.“Ngiyayibuka impela ithelevishini kodwa angikopeli kweminye imidlalo.
Ngikholelwa ekwenzeni ngendlela yami.
Ngiyakholelwa ekuvumbululeni amathalente amasha kubadlali yingakho nakuZalo abaningi sebeshiyile.
Ngisho uMndeni ngeke abuye,” kusho yena.UGugulethu, owaqala ngokuba wumlingisi kwiSidingo, uthe abazali babengayizwa eyokungena kulo mkhakha.
Uthe wabona ukuthi unekhono lokulingisa ngoba ubekwazi ukulingisela abantu.Wagcina eyokwenza izifundo zeDrama e-University of Cape Town.Uthe akaze alingise emidlalweni yasesiteji kodwa wayeqala kwithelevishini.
Isifiso sakhe esikhulu manje wukwenza umdlalo wethelevishini okhuluma ngeChess ngoba uyibone kuyise ukuthi iyawuvula umqondo.Uthe uma engekho emsebenzini ubukela ithelevishini ahlale nomndeni.Uthe akathandi ukungena ezindabeni zakhe zangasese kodwa wakuqinisekisa ukuthi akanayo ingane.
Abesifazane baKwaDabeka bazoqwashiswa ngodlame olubhekiswe kubo
ABANTU besifazane baKwaDabeka, eClermont, bazoqwashiswa ngezindlela abangazivikela ngazo kubantu besilisa ababahlulumezayo emcimbini oseShadows, ngo-Agasti 9 kusukela ngo12 emini.
Umgqugquzeli walo mbuthano, uLwazi Nqetho, uthe usabela ikhwela elishaywe nguNgqongqoshe wamaPhoyisa, uGeneral Bheki Cele, ngesikhathi ethula izibalo zobugebengu kuleli.UCele ugqugquzele imiphakathi yakuleli ukuba iqhamuke nemikhankaso yokuqwashisa ngokuhlukunyezwa kwabantu besifazane emakhaya.
Uthe udlame olubhekiswe kubantu besifazane lubhoke kakhulu njengoba kusavalwe izwe.
UNqetho uthe yingakho bezoqwashisa futhi babuye bathuthaze abantu besifazane ukuba babambisane namakomiti alwa nobugebengu namaphoyisa ukuze kunqandwe lesi sihlava emiphakathini.
"Ngalolu suku sizobuye sinikelele ngokudla emiphakathini yakuleli lokishi entulayo njengoba kuvalwe izwe.
Sizoyinikelela ngokudla okuzoyigcina izinyanga ezimbili ngoba indlala idlala enkulu indima ekuhlukumekeni kwabantu besifazane abaswele," kusho uNqetho weKasi 2 Kasi Social Relief Program.
Unxuse abantu besifazane bayoyonke imikhakha ukuba bayibambe ngisho insimbi ishisa.
Uthe nabantu besilisa bamukelekile ukuba bazozwa iziyalo.
"Imithetho yokuvalwa kwezwe sizobe siyilandela ngokwmigomo yezempilo.
Sizobe sigqoke izifonyo, sigcoba izibulalimagciwane futhi yonke indawo sizoyifutha ngazo izibulalimagciwane ngokusizwa yiBathathe Essential Service.
Abanye asizobe sibahlola ukuthola ukuthi banazo yini izimpawu zeCovid-19, " kuphetha uNqetho.
Uvalo lokudilizwa lwamnika isibindi
UKUDILIZWA kozakwabo kumnike isibindi sokuthi azesulele emsebenzini ayozisebenza, okuyinto abesaba ukuyenza ngesikhathi kusahamba kahle emsebenzini.UNkk Bongi Ndaba waseNewlands West, ongumnikazi weMvemveshane Holdings elungisa osofa, uthe ukudilizwa kozakwabo nokushintsha kwendlela yokusebenza ngenxa yokushoda komsebenzi, kwamenza wathatha isinqumo sokuthi ayeke ukusebenza.UNkk Ndaba owayesebenza kwaGrafton Everest, uthe ngaphambi kokushiya emsebenzini ubevele esenalo ibhizinisi lakhe elincane lokukhanda osofa futhi ethunga namakhushini.“Ngangenzela ukuthi ngizitholele imali engeziwe ngingahlosile ukuthi ngibe nebhizinisi.
Ngo-2010 izinto zashintsha emsebenzini satshelwa ukuthi kuzokwehliswa isibalo sabasebenzi ngoba umsebenzi usumncane.“Badilizwa abanye mina ngasala kodwa ngazithathela isinqumo sokuthi nami ngizoyeka ukusebenza ukuze ngizame inhlanhla ebhizinisini lami lokukhanda osofa.
Lokho ngangikwenziswa ukuthi kwakungasemnandi emsebenzini sesihlala sithukile, ngabona kungcono ukuthi ngizame inhlanhla ngoba bese nginawo amakhasimende,” kusho yena.Uthe waqala wasebenzela egaraji elisekhaya, ukwanda kwamakhasimende kwamphoqa ukuthi athole indawo enkulu ngoba igaraji lakwakhe bese lilincane engasakwazi ukugcina osofa abaningi kulo.“Ngesikhathi ngiqala ukuzisebenza bengizenzela konke ngibaqaqa osofa, ngibalungise okonakele ngiphinde ngiwukhave mina.
Umyeni wami nezingane zami bebengilekelela uma bekhona kodwa ukwanda komsebenzi kwangiphoqa ukuthi ngibe nabantu engibaqashile, abazobhekana ngqo nomsebenzi ukuze kusheshe,” kusho yena.Uthe usofa ukwazi ukuwuqala phansi uma ikhasimende kade linosofa bendwangu selifuna ukuwushintsha, uyakwazi ukuwushintsha awenze ube yisikhumba.Uthe nakuba ebe nenhlanhla yokuthi ibhizinisi lakhe lisheshe lichume kodwa usenazo izingqinamba ngabasebenzi.“Ukusebenza nabantu kunzima, kuke kuthi sengihlelile ukuthi umsebenzi othile uyahamba ngakusasa ngoba sengibonile ukuthi sekusele kancane uphele, umsebenzi avele alove emsebenzini.
Uma kade engasebenzi ngayizolo angabiki ukuthi kukhona okumbambile.
Leyo nto iyangilimaza ngoba mina ngisuke sengihlelile ukuthi ungakanani umsebenzi okumele uhambe,” kusho yena.UNkk Ndaba uthe wafundela iFashion Design ngoba engakwazanga ukuqeda u-matric.“Ngangigula ngisemncane, ngesikhathi okwakumele ngabe ngibhala izivivinyo ngangisesibhedlela.
Ngonyaka olandelayo ngawuphinda uma sekusondele ukuthi kubhalwe izivivinyo ngagula futhi, mhlawumbe ngiyiswe enyangeni noma esangomeni, ngigcine ngingabhalanga.
Ngabona ukuthi isikole asingivumi kungcono ngenze umsebenzi wezandla ukuze ngikwazi ukuziphilisa.
Ngafundela iFashion Design, angizange ngizithunge izingubo ngathola umsebenzi eGrafton Everest ngawuthanda umsebenzi wokwakha osofa,” kusho yena.
Uthisha akababoni beyiziboshwa abafundi
‘ANGITHANDI ukwazi ukuthi umfundi osesikoleni sami udonsa siphi isigwebo, ngifuna ukubabona befana bengabafundi abalangazelele ulwazi.”Lokhu kushiwo uNkk Neli Mkhize uthishanhloko wesikole sasejele eWestville, i-Usethubeni Youth Centre, ngemuva kokuthi isikole sakhe sichonywe uphaphe lwegwalagwala ngokuthola ama-bachelor pass amaningi ukuzedlula zonke ezinye izikole zasemajele kuleli ebezinabafundi bakwa-matric, emcimbini wokuhlonishwa kwabafundi nothisha abenze kahle ngo-2018, eWestville ngoLwesibili.Unyaka wesithathu abafundi bakulesi sikole bephasa ngo-100%.
Selokhu engenile kulesi sikhundla ngo-2015 abafundi balesi sikhungo abenza * -matric baphasa bonke.Uthe umgomo wokuqala azibekela wona ukuthi angababuzi abafundi ukuthi badonsa ziphi izigwebo ukuze kungabi khona umfundi azombheka ngendlela ehlukile.“Ngesikhathi ngithatha umsebenzi wokuba uthishanhloko kulesi sikole ngangazi ukuthi akuwona umsebenzi olula kodwa futhi kunezinselelo, ezinye zazo kunzima ukuzinqoba,” kusho uNkk Mkhize.Lesi sikole nyakenye besinabafundi abangu-23 ka-matric, abangu-17 bathole ama-bachelor pass abangu-7 bathola ama-diploma.Uthe ukuthola imiphumela emihle kwalesi sikhungo kulele endleleni ahlela ngayo indlela yokufunda njengoba ethi ngoDisemba ikilasi lika-matric lika-2019 beseliqalile ukufunda.
Uthe yize othisha bevule izolo kodwa yena nabanye othisha ababeyiziboshwa kuleli jele bese beqalile ukwendlalela ngokufundisa ngoDisemba.“Kuthi uma kuvulwa othisha ebebefundisa ngoDisemba banikezele kothisha abasemthethweni basejele okuyibo abazoqhubeka lapho begcine khona.
Le ndlela yokufundisa isenza ukuthi sibe nesikhathi esanele sokuzihlela sibone ukuthi kumele siqinise kuphi kusenesikhathi,” kusho yena.Ngenxa yempumelelo yesikole sakhe uthi kulo nyaka ucelwe ukuthi alekelele ejele iQalakabusha, kuwo lo nyaka leli jele nalo lilale isithathu ngokuthola o-distinction abaningi.“Zikhona izingqinamba esibhekana nazo, ezinye zazo ziyefana nalezo ezenzeka ezikoleni ezijwayelekile njengokudojwa kwamakilasi.
Umfundi akenqeni ukuthi athi uyagula uphethwe yikhanda ngeke akwazi ukungena ekilasini, mina njengothisha kumele ngihlale nginamaphilisi ngimnikeze ngibone ukuthi uzokhala ngani.
Abanye abafundi bethu basuke sebelahlwe yimindeni yabo ngenxa yezenzo zabo.
Kuba nzima ukuthi ngicele umzali abe yingxenye yokusiza umfundi.
Uma kunjalo kumele ngiphume ejele ngiye kwakhe siyoxoxa, ngilokhu ngivakasha izikhawu eziningi ngaphambi kokuthi avume ukuba yingxenye yemfundo yengane yakhe,” kusho uNkk Mkhize.Uthe okunye okuyingqinamba enkulu ukuthi laba bafundi uma sebephothule * -matric, badinga umuntu ozobabamba ngesandla aye nabo emanyuvesi abeluleke ngempilo yangaphandle abasuke bengasayijwayele.“Akekho omunye umuntu ongenza lokho ngaphandle kwami, uma umfundi wami emukelwe enyuvesi yaseKapa ngihamba naye ngimcathulise, ngihambe naye iminyaka yonke efunda.
Uma eseqedile uyabuya azosiza lapha esikoleni ngesihle, ngigcina sengifana nelungu lomndeni.”
Usosayensi waseKZN enkundleni noNaomi Campbell
.UNksz Masango omatasa neziqu zePHD kwiNuclear Physics eNyuvesi yaseWestern Cape, waqopha umlando eba ngowesifazane wokuqala ukuhola ithimba elalicwaninga ngenuzi ngo-2017.UNksz Masango uthe umkhonzile uNaomi Campbell ngoba ngaphandle kokuthi uwumkhangisi wengqephu kodwa unezinhlelo eziningi zokusiza i-Afrika.“Ngiwumuntu ofuna ukuthuthukisa izinga lesayensi eNingizimu Afrika nase-Afrika yonkana ngoba abafundi bethu abenzi kahle ezifundweni zesayensi.
Lokhu kuzosilimaza ngokuhamba kwesikhathi ngoba kukhulunywa ngeFourth Industrial Revolution lapho imisebenzi isizogxila kakhulu kwezobuchwepheshe,” kusho uNksz Masango.Uthe unenhlangano esiza umphakathi iSenamile Masango Foundation egqugquzeka abantu abasha ukuthi bathande izifundo zesayensi, ezezibalo nezokubuchwepheshe.UFUNA ukukhuphula izinga lokuphaswa kweSayensi eNingizimu Afrika nase-Afrika yonkana ngoba okwamanje ayiphaswa kahle ngenxa yokungabi bikho kwezinsiza kusebenza Izithombe: ZITHUNYELWE“Inhloso yami wukwakha ama-laboratory ezindaweni zasemakhaya ngoba izingane azenzi kahle kulesi sifundo ngoba azinawo ama-laboratory.
Ngifuna kube nama-laboratory ezindaweni zasemakhaya ikakhulukazi KwaZulu-Natal, Eastern Cape naseLimpopo,” kusho uNksz Masango.Ugqugquzele abesifazane ukuthi bangadumi ngokupheka ukudla okwehla esiphundu kuphela kodwa bangenise emikhakheni wezimali ukuze bafukule umnotho.Ubaluleke ngokuthi bangasabi nokuzivulela amabhizinisi ukuze kuhlomuleumphakathi.
Banethemba kubalandeli babo
OSAZIWAYO baKwaZulu-Natal abaqokwe emcimbini amaDStv Mzansi Viewers Choice Awards, bathi abangabazi ukuthi abalandeli babo benze konke okusemandleni ukuthi babuye nezindondo abaqokelwe kuzona kulo mcimbi.Lo mcimbi ozobanjwa okwesibili kulo nyaka, uzoba seSandton Convention Centre, eGoli ngoNovemba 24.Umcimbi walo nyaka uzobe uphethwe intokazi uBonang Matheba.Ukuvotela osaziwayo obathandayo kuvalwa ngoMgqibelo.Umsakazi woKhozi FM, uDudu Khoza oqokwe emkhakheni weRadio Personality of the Year, uthe angajabula ukuthi ayithole le ndondo njengoba ukuqokwa kwakhe kulo mcimbi kungenziwanga uyena kodwa yibona abalaleli.
“Abaqhubeke abalaleli bavote njengoba sekuzovalwa nje.”UZipho “Goldmax” Mthembu oyilungu leDistruction Boyz, iqembu eliqokwe emikhakheni emithathu kulo mcimbi uthe, banethemba elikhulu lokuthi bazobuya nazo zonke izindondo abaqokelwe kuzo kulo mcimbi.SELBY Mkhize“Imindeni, abangani nezihlobo zethu ziyasikhombisa ukuthi ziyasivotela kulo mcimbi, ngakho siyathemba ukuthi lesi kuzoba isikhathi sethu kulo mcimbi.”U-DJ Tira uthe uyabonga kubantu abasaqhubeka nokumvotela njengoba eqokwe emkhakheni weFavourite DJ.“Noma yini ingenzeka kulo mcimbi, abantu abaqhubeke nokungivotela njengoba ngoLwesihlanu lolu esiya kulo ngizokhipha ingoma entsha ethi Happy Day nengisebenze kuyo nabantu okukhona kubo uPrince Bulo noZanda Zakuza,” kuchaza yena.Umsakazi woKhozi FM uSelby Mkhize uthe njengoba sekusele izinsuku ezintathu nje kuvalwe abantu abavote sengathi abakaze bavota phambilini.Abanye osaziwayo bakulesi sifundazwe abaqokiwe kulo mcimbi khona kubo noFelix Hlophe, Nomzamo Mbatha, Khuzani noShekhinah.
Usayibambile impi yokulwa nokuhlukunyezwa kwabesifazane
UKHONZE ukuzivalela endlini ngenxa yamahloni owesifazane odume ngokuba phambili ekuhleleni imashi yokulwa nokuhlukunyezwa kwabesifazane KwaZulu-Natal.UNksz Beverley Motlhabani unguSihlalo we-#TheTotalShutDown eyaba ngundabuzekwayo ngo-Agasti nyakenye.
UNksz Motlhabani owakhulela eCape Town, uthe naye uke wagilwa kaningi ezigamekweni zokuhlukunyezwa ngokomoya, ngokomqondo nangokwamandla.
Wakhulela emndenini onothando nothanda ukusiza, yikona okwenze naye wazinikela ekusizeni abasezinkingeni.“Ngakhula ngihlala nogogo obesebenza ezindlini kodwa elikhonzile isonto lamaKhatholika.
Ubehamba nami njalo ngoMgqibelo eyosiza emizini yabantu, egeza nabagulayo,” echaza.Mayelana nokuhlukunyezwa, uthe noma engeke achaze kabanzi kodwa kungesinye sezizathu esimenza angayihambi nemicimbi.
Uthe ngisho ezinkundleni zokuxhumana ungeniswa umsebenzi kuphela.
Ukuhlukumezeka kwamenza anqume ukuphila impilo engekho emehlweni abantu.
Utshele Isolezwe ukuthi wake wantshontshelwa imoto, enye yacekelwa phansi ngenxa yakho ukuhlukunyezwa.Uthe wakhulela ekhaya elinothando kangangoba akakhumbuli kukhona ingxabano.
Waqala ukubona ukuhlukana ngokobulili esesenyuvesi.
Uthe wayebona ukuthi abesilisa baphathwa ngokwehlukile kwabesifazane.
Yilapho aqala khona ukuba nogqozi lokulandela izindaba zobulili.
Lokhu kwenza wagcina eyiGender Officer, wangena nasezinhlelweni ezibhekelele ezobulili namalungelo.Mayelana nemashi yango-Agasti, uthe yaqala ngoba ebona abaningi bebhala ezinkundleni zokuxhumana ngokuhlukumezeka kwabo.“Ukuhlukumezeka kwakukhona nakudala ukuthi besinake ubandlululo.
Okwenza abantu bakhulume ngakho manje ukuthi sesikhululekile, sesiyawazi namalungelo.
Sibone kungcono sihlele le mashi ukuze nabahlukunyezwayo babone ukuthi ababodwa,” echaza.Imashi esifundazweni iyona eyaba nkulu, lokhu okufakazelwe nawukunconywa kukaNksz Motlhabani ngesonto eledlule.
Ubenconywa uNgqongqoshe wezaBesifazane uNksz Bathabile Dlamini kwiGender Based and Femicide Summit eThekwini.UNksz Motlhlabani uncome ukwesekwa uhulumeni wesifundazwe.
Le mashi yenza ukuthi uMengameli Cyril Ramaphosa, abambe inkundla yokucobelelana kazwelonke.
Kulo nyaka, uNksz Motlhabani uthe bazogubha unyaka we-#TheTotalShutDown, babheke nokuthi yikuphi osekwenzekile ezikhalazweni zabo abazethula kumengameli.Ugcizelele ukuthi abayona inhlangano kodwa bayiqoqo labesifazane abasiza abanye, ngisho nabathandana nobulili obufanayo ngoba nabo bayahlukumezeka.
UNksz Motlhabani wenza iNursing Science eNorth West University, wabuye wenza iSocial Science e-University of KwaZulu-Natal.
UyiLife Coach futhi uyivolontiya ezinhlanganweni ezahlukene zobulili.
Wayethi uyazidlalela wadla umhlanganiso
UDLE umhlanganiso owesifazane ocwala izinwele ongenele umncintiswano ezidlalela.
UNksz Ayanda Jiyane (23) wase-Alberton kodwa osezinze eThekwini ngenxa yomsebenzi.Ubashaye amakhanda bonke abengenele nabo umncintiswano, i-2018 SME Toolkit Business/Partners Business Plan Competition for Aspiring Young Entrepreneurs, KwaZulu-Natal.
Le ntokazi esebenza e-call centre ithi iyazifela ngokwenza izinwele.
Ngenxa yothando lwayo lwalo msebebenzi yatshela abazali bayo ukuthi ayizimisele ukulandela ontanga bayo abayofundela imisebenzi edumile futhi eyenza ukuthi bahlonipheke, ifuna ukufundela ukucwala izinwele.“Ngenhlanhla abazali bami bese bebonile ukuthi ikhono lami yikho ukulungisa izinwele ngoba ngakuqala ngisemncane ngakhula nakho.
Ngaya eKurhuleni West College ngo-2017 ngayozicija kwi-Hair Care, ngeshwa umama waphelelwa umsebenzi sekusondele izikhathi zokubhala izivivinyo.
Angibange ngisabhala ngoba ubaba wephuza ukuthola imali ayeyiboleka ebhange,” kusho yena.
Uthe waqhubeka nokulungisa abantu izinwele abahambela.
Ngokuhamba kwesikhathi wathola umsebenzi wase-call centre.“Ngenze lo msebenzi abazali bami bengafuni ngoba becabanga ukuthi ngizokhohlwa yiphupho lami.
Ngaphikelela ngoba ngithi ngifuna ukuqokelela imali yokuphindela esikoleni.
Ngigcine ngithola umsebenzi eThekwini, uma nginesikhathi ngilungisa abantu amakhanda,” kusho yena.Uthe ngelinye ilanga ezifundela wabona ulwazi ngomncintiswano wokukhetha umuntu omusha owenze i-business plan kahle.“Angichithanga sikhathi ngashaya ucingo kwathiwa angifike.
Ngaxoxela nabangani bami engaziyo ukuthi bayawathanda amabhizinisi nabo bashaya ucingo, ngeshwa emsebenzini benqaba ukungidedela ngoba kwakuwusuku lwami lokusebenza.
Ngacela abangani bami ukuthi babuze ukuthi ngingathumela yini yize ngingafikanga kwisithangami esasibiziwe,” kusho yena.
Esafunda uthe ubehlale ebaleka uma kufanele enze i-business plan kangangoba kwa-grade 11 wathola iqanda.“Ngabuyela kwi-internet ngayofunda ngase ngenza eyami i-business plan.
Ngazitshela ukuthi ngizobhala engikwaziyo, uma bengayiphasisi eyami kulungile kodwa mina ngibhala lokho engicabanga ukuthi uma ngingayivula indawo yokucwala izinwele, ingasebenza, anginandaba nokuthi angikaze ngiyibone esebenza ngale ndlela engiyichazayo.
Kahle-hle ngase ngizibona sengathi senginalo leli bhizinisi, ngabona ukuthi into ebiyenza ukuthi ngibalekele ukwenza i-business plan ngisesesikoleni yingoba ngazitshela ukuthi izinombolo ziyangehlula akukhona ukuthi ngiyehluleka ukubala,” kusho yena.
Uthe wathola ucingo kuthiwa akafike emcimbini wokukhishwa kwezindondo, waya ngoba wayengasebenzi.“Okwakungixaka ukuthi ngangilokhu ngibuzwa ukuthi ngikuphi kodwa abanye abantu esiya nabo emcimbini owodwa bengabuzwa.
Ngathi ngifika waqala umcimbi kwamenyezelwa mina njengomuntu one-business plan ehambe phambili,” kusho yena.Kuleli sonto uzobe eyoqhathwa nabanye abathole isicoco esifanayo eGauteng.“Nginovalo futhi ngiyajabula ukuthi ngithole ithuba lokuya kowamanqamu,” kusho yena.
Uyeke ubumeli eqala ibhizinisi
UKUNYUKA kothando lwezokukhangisa kuphoqe ukuthi ayeke ukufundela ukuba wummeli agxile ebhizinisini, uNksz Zamanyambose Mthethwa (25) ongumphathi wenkampani iMcLaw Promotions neMcLaw Travels.Uthe ukuvela kwekhono lwezokukhangisa esenza unyaka wesibili ezifundweni zobumeli e-University of KwaZulu-Natal (UKZN), kwenze wangacabanga kabili kodwa wavele wasungula inkampani yakhe osekuyiyona aziphilisa ngayo manje.Uthe waqala iMcLaw Promotions ngo-2016 esebenzisana namaciko aseThekwini okwenza wathatha isinqumo sokugxila kuleli bhizinisi.“Ngiwumuntu okhule evele ethanda ukusebenzisana nabantu ngoba nasesikoleni samabanga aphezulu bengiba wumphathi wezinhlelo emicimbini yesikole.
Bekwaziwa nje ukuthi uma kunomcimbi yimina ozobe ephethe uhlelo.
Kukhona nesikhathi lapho ngaze ngenzela khona umama, uGcina Mhlophe, inkondlo efike esikoleni.
Lokho kwenza ngagqama kakhulu.
Nasenyuvesi bengiwumuntu okwazi ukuxhumana nabantu kalula nokwenze bathi kumele ngingene ophikweni lwezokukhangisa,” kusho uZamanyambose.Uthe waqala enyuvesi ngo-2015, wabe esesungula inkampani ngo-2016.
Ngesikhathi ebona ukuthi kuyasebenzeka, uthathe isinqumo sokuthi agxile enkampanini yakhe nokwenze yathuthuka yafika kuleli zinga esikulona manje.
Ngo-2019, uthe ubonile ukuthi kumele ayikhulise inkampani wase evula iMcLaw Travels esiza ukuhlelela abantu uhambo lokuya kwamanye amazwe nokukhangisa ezokuvakasha njengoba esebenzisana noMasipala waseMhlathuze.“Ngesikhathi ngiqala iMcLaw Travels ngo-2019, ngihlangabezane nenkinga yokuthi iNingizimu Afrika ibisiya kuthaqa, nangempela kwavalwa ukuhambela amazwe.“Ngenhlanhla siqale uhlelo lokukhangisa ngezindawo ezingamagugu noMasipala uMhlathuze njengoba kumanje simatasa ngokuhlela ezokuvakasha lapho sisuke sikhangisa khona ngeKing Cetshwayo nokuqwala izintaba.
Sifundisa abantu nangokubaluleka kwemvelo,” kuqhuba yena.Uthe ngesikhathi eqala ukuthola umsebenzi wezokuvakasha uhlelele abantu ukuya eNseleni Nature Reserve, kwase kuba ukuhambela izindawo eziningi ezingamagugu zaseKing Cetshwayo.
Uthe baphinde bahlelele izivakashi amaCamp ukukhangisa ngezindawo ezinhle kule ndawo.Uthe neMcLaw Promotions iyasebenza kodwa akathandi ukudalula amakhasimende akhe njengamanje kodwa uthe ubuye enze nemicimbi kahulumeni.
Ngaphandle kokusebenzela eKing Cetshwayo, uthe usezinhlelweni zokuthi inkampani yakhe isabalale iye nakwezinye izindawo.Uveze ukuthi izinto zihamba kahle kuyona njengoba enabasebenzi abayisithupha abaqashwe ngokugcwele kuyona nabane abaseyitoho.Uthe amakhasimende abo axhumana nabo ngezingcingo nangezinkundla zokuxhuma nama-email ngenxa yokuthi abanalo ihhovisi abasebenzela kulona.Uthe ihhovisi akuyona into abayidinga kakhulu njengamanje ngenxa yokuthi izinto eziningi bayakwazi ukuzenza besebenzisa i-internet kanti nokuhlasela kweCovid-19 kubafundisile ukuthi ukusebenza online yikhona osekuzoba yikusasa lawo wonke umuntu.Kuyena okubalulekile ukuthi inkampani yakhe ibhaliswe ngokusemthethweni nokuthi amakhasimende abo ayaluthola lonke usizo aludingayo.Ekhuluma ngempilo yakhe uZamanyambose, uthe ungowaseMpangeni.
Uzalwa nguNksz Zenzekile Ntuli noMnuz Makhosonke Mthethwa.
Amabanga aphansi uthe uwaqale eMpangeni Prep School waqeda u-matric eMpangeni High School ngo-2014.
Uyingane yesine ezinganeni zakubo ezinhlanu.Kafushane ngoNksz Zamanyambose:–Uthanda ukudla amadumbe namantongomane aphuze iCoca Cola–Ubenezinhlelo zokuvakashela eZanzibar nyakenye waphazanyiswa ukuvalwa kwezwe–Into emphatha kabi ukungathenjwa kwabesifazane abenza kahle ebhizinisini bese kuba nezinsolo zokuthi kukhona owesilisa omnika imali –Ukuxhumana kalula nabantu uthi kwenza umsebenzi wakhe uhambe kahle–Uma engematasa nomsebenzi, uthanda ukuzikhipha yedwa aye endaweni yokudla –Unesifiso sokuba neFord Ranger–Akakukhonzile ukubuka ithelevishini kodwa ungumlaleli woKhozi FM–Emculweni ukhonze iDeep House–Akaluqali usuku engathandazanga
Ngizosiza abenezifo zengqondo: Shudufhadzo
Nokubongwa PhenyaneINTOKAZI ethathe isicoco sikaMiss SA emcimbini obuseTable Bay Hotel eKapa ngoMgqibelo ebusuku uShudufhadzo Musida (24) ithi izosebenza ngamandla ukusiza intsha nabesifazane abahlaselwe yizifo zengqondo ikakhulukazi emakhaya.UShudufhadzo, waseHa-Masia, eLimpopo, ungowokuqala ukuthatha lesi sicoco kulesi sifundazwe.Ekhuluma nabezindaba ngempumelelo yakhe uthe abantu abayesekile iqala ukungenela umncintiswano yibo abayibeke la ikhona manje.“Ngiyaziqhenya futhi ngiyajabula ngokumela iNingizimu Afrika.
Ngiyathemba ukuthi angiyena owokuqala nowokugcina esizweni samaVenda ukuthatha isicoco.
Engizokumela kakhulu ukugqugquzela imfundo nezomnotho emantombazaneni asemancane nabesifazane.
Kodwa okukhulu kakhulu ukubasiza ezifweni ezithinta ingqondo,” kusho uShudufhadzo.Uthe ngokuthola ithuba elifana naleli uzoqhubeka nokwenza okuhle okwaqalwa abawine eminyakeni edlule.“Emakhaya abesifazane bathwala kanzima becabanga izinto ezibuhlungu abadlule kuzo, bangakwazi ukuthola usizo lokwelulekwa ngokwengqondo.
Ngizimisele ukubasiza kulokho.
Ngiyakholelwa ekutheni kumele umqondo wethu usebenze kahle ukuze sishintshe izinto eziningi ezingalungile kuleli.
Ngizohlangana nezinhlangano ezehlukene nginxuse ukuthi sifundise ngokubalulela kokuba nomqondo ophilile kusuka ebuncaneni babo.“Okunye engizoqinisekisa wukuthi kuyenzeka khona emakhaya wukuthi intsha iyakuthola ukudla nazo zonke izidingo ukuze yenze kahle ezikoleni ekuzo.“Ukuqala lolu hambo kimi kuze kube yimanje kube yinto engingeke ngiyifanise nalutho.
Ngaphambi kokuthi ngingenele uMiss SA, ngangiphupha ngokusiza abesifazane nezingane, ngakho-ke ithuba lami leli.
Impilo yami ishintshe kakhulu futhi ayishintshele mina kuphela kodwa nempilo yesizukulwane esiza ngemuva kwami.”Ngokuphumelela kwakhe uhlabene ngemiklomelo kaR3 million.Indawo yesibili ithathwe nguThato Mosehle (25) waseKlerksdorp, eNorth West, eyesithathu yathathwa uNatasha Joubert (23), wasePitoli.Uhlelo beluphethwe usaziwayo uNomzamo Mbatha.Kunandise uSho Madjozi, Mi Casa, Ami Faku, Sun-El Musician noJimmy Nevis.Amajaji omcimbi bekuwuZozibini Tunzi, Anele Mdoda, Peggy-Sue Khumalo, Leandie du Randt noKim Engelbrecht.
'Yekani ukufobela' - kuyalwa isimame
Kumele uwunakekele zisuka nje ngoba uzowudinga iminyaka eminingi yokuphila kwakho.
Lawa ngamazwi entokazi esizakhele udumo nasezinkundleni zokuxhumana, enomzimva oqatha.UPearl Garavalgia owenza izifundo zeMathematics Science enyuvesi yaseGoli, uthi akazilokothi izicoficofi ngisho ngabe usemcimbini noma uzikhiphele endaweni edayisa ukudla osekuphekiwe.Uthi ukuzijwayeza ukwenza igilosa uziphekele wena ekhaya ozokudla, uhlele usuku nosuku ukuthi uzodlani, kubaluleke kakhulu uma ufuna ukunakekela umzimba wakho.“Abantu abaningi bakhumbula ukudla uma sebelambile, bagcine becosha noma yini sebephuthunyiswa yindlala.
Ukuhlela ukuthi uzodlani usuku lonke, kwenza ukuthi ungadli noma yini.
Noma ngabe usemsebenzini, esikoleni noma uzihlalele ekhaya,” usho kanje.Uma umbuka ungaze uzitshele ukuthi uyilaba abakhangisa bancintisane ngamamasela kodwa uthi akunjalo.
Uthi kodwa ezinkundleni zokuxhumana usekwenze kwaba wumsebenzi wakhe ukufundisa abesifazane ukuthi bangayilungisa kanjani imizimba yabo, ibe yile nto abazothi uma beyibuka esibukweni, ibachaze.“Kuncane kakhulu okusuke kufanele umuntu akwenze uma efuna ukunciphisa isisindo somzimba noma ukugcina usayizi”.
Kulabo abavele sebezivocavoca, uthi kumele bakwenze kube mnandi ukuzivocavoca.
“Uma uzivocavoca kumele wenze nezinye izinto ukuze kulekelelane.
Yenza izinto ezizoxukuza umqondo, umzimba negazi ngesikhathi.
Ukukhuluphala akuyona into efika ngesikhathi bese isheshe idlula kalula.
Ungavumeli ukuzenyeza, zama ukuwuziba lo muzwa othi ngeke wabukeka ngendlela oyifisayo.
Ukuzifakela ingcindezi ngeke kukusize kodwa uma udla ngendlela efanele uzivocavoca uzobe uzisiza kakhulu,” kululeka uPearl.
UPearl uqale ukuzivocavoca eneminyaka ewu-15.
Uthi uzama ngayo yonke indlela ukuthi anyakazise umzimba okungenani kahlanu ngesonto.Ukuzivocavoca ekhaya esebenzisa ezinye zezinto ezikhona njengezitebhisi nokunye nakho uthi kumsebenzele kakhulu futhi uyabeluleka abesifazane ukuthi bangakubukeli phansi uma befuna imizimba eqatha.
* Ukuze umzimba wakho ujwayele futhi uqoqeke, zama ukwenza ama-sit up awu-80 okungenani njalo ngosuku.
Ungaqala uwenze ngokuwahlukanisa.
* Qinisekisa ukuthi konke ukudla ozilungiselela khona * -80% unemisoco nezakhamzimba ezifanele okubalwa nemifino nezithelo okuyizinto ezibalulekile emzimbeni.
* Lala ngesikhathi esifanele uthole ubuthongo obanele ngoba ukungalali nakho kunomthelela ngesisindo somzimba nendlela umuntu adla ngayo.Ngokwakhe, kumele ulale okungenani amahora awu-6 kuya ku-8.
* Uma uzikhiphile ungabizi ukudla okubhalwe phansi nokukhangiswa ngakho, cela lokhu okunemifino okwaziyo ukuthi kufanele ukudle.
* Phuza amanzi, uzivocavoce, ubhukude, uqukule izinto ezizokulekelela ukulwa namafutha ezingalweni, esiswini nakwezinye izindawo ezicashile.
Kumele ziphunyuzwe izinkophe zokufakelwa
UKUFAKA izinkophe ngenye yezinto ezihamba phambili ezindaweni zokuzicwala kwabesifazane.
Lokhu kwenza abanye abantu bagcine sebezifaka njalo nokwenza isikhumba singaphefumuli ngendlela, kulimale nezimbobo zokuphefumula emehlweni.Ungoti wesikhumba, uDkt Cebi Sibisi waseMhlanga, uthe kunezimbobo zokuphefumula yize kunezinkophe emehlweni.“Ngaphandle kokuthi ama-glue (okunamathelisa izinkophe) asishisa isikhumba, aphinde alimaze izinkophe ziqothuke.
Uma seziphumile ezakho kuzokuphoqa ukuthi uhlale usebenzisa ezokufakelwa bese ulokhu uqhubeka umonakalo.
Ngesinye isikhathi omunye ugcina eselimele isikhumba kube sashashalazi bese zingabe zisamila qobo ezemvelo.
Kungcono uzifake ubuye uhlabe ikhefu noma ufake ozoswenka ngazo bese ubuye uzikhiphe ebusuku,” kweluleka uDkt Sibisi.Ungoti wezokuziphaqula, uNkk Nonto Hlengwa we-Okebonto Beauty Bar eseMusgrave eThekwini, uthe akahambisani nokufakwa kwezinkophe ngendlela engahlelekile.
Ngokwakhiwa kwemikhiqizo yokuziphaqula uthe ziningi izinto ezibhekwayo ukuqinisekisa ukuthi ayiphazamisi indlela yokusebenza kwesikhumba.
Yingakho uNkk Hlengwa ethi kuyiphutha ukusebenzisa uhlobo lwe-glue yezinwele uma kufakwa izinkophe.“Kunezinhlobo ezahlukene zezinkophe, nabantu bathanda izitayela ezingafani.
Mina ngeluleka ngokuthi kustshenziswe lezi ezibizwa ngokuthi ama-individual eyelashes kumuntu ofuna ezihlala isikhathi eside futhi uzokwazi nokuzigcwalisa uma ziphuma.
Okuhle ngazo wukuthi zibukeka sengathi ngezemvelo kumuntu.
Ama-stick on eyelashes nawo anemakethe yawo kodwa abantu abaningi kuleli abawajwayele ngoba ayihaba,” kusho uNkk Hlengwa.Ezinkundleni zokuxhumana ngenye yezinto evamise ukudingidwa kakhulu.KwiFacebook emakhasini ahlukene kuvamise ukusuka umsindo ngokubaluleka kwalezi zinkophe.
Abesilisa abaningi baze baveze ukuthi azibachazi izinkophe zokufakelwa kwabesifazane ngenxa yosayizi wazo, nendlela ezimenza umuntu abukeke ngayo.
Babodwa abakhala ngokuthi umuntu uphenduka upopayi uma esephayizisa amehlo kube nzima ngisho ukubona umuntu oseceleni.
Uphakele abahlala emgwaqeni usomabhizinisi waseThekwini
UKHISIMUSI usheshe wafika kubantu abahlala emgwaqeni  yaseThekwini abenzelwe ukhisimusi umsiki wengqephu.
UThandeka Zuma weBoc Lady nongunkosikazi  wesilomo somculo wokholo uSgwili Zuma uphekele abantu  abangu-120 izibiliboco ezahlukene zokudla ngenhloso yokubajabulisa.
UThandeka uthi bekuyisifiso sakhe ukwenzela abantu abahlala emgwaqeni ukhisimusi ngoba baqhelelene nemindeni yabo ngezizathu ezahlukene.
"Ngikupheke kwakuningi ngoba ngiyazi ukuthi abajwayele ukudla njalo izinto eziningi.Noma bekuthola akwenele okungenani usuku olulodwa luzobaluleka kubo ngoba uDisemba wonke umuntu ukhuluma ngokhisimusi.
Ngikhethe lolu suku ngoba ngoLwesibili ngobe ngisekhaya nomndeni wami," kusho uThandeka.Imigwaqo ebegxile kuyo kakhulu nokuyilapho ethole khona abantu abaningi uJoseph Nduli (Russel) noMargaret Mncadi (Victoria Embarkment).
"Uma usebenza ngabantu kuhle ukuba usizo ngesinye isikhathi.
Nami lokhu okuncane engikwenzile yikho engikhombisa ngakho ukubonga kubantu abangesekayo kwibhizinisi," kusho uThandeka.
Ephetha ukuvezile ukuthi ngaphandle kokunikela ngokudla uyafaka isandla kwizinhlelo zomphakathi anikele ngemisiko ayithungayo kulabo abasuke bedinga uxhaso.
Ulobe incwadi ohlekwa ngobushimane
“ALIKHO ithuna lesishimane.”La mazwi ashiwo ngumlobi wencwadi, iSingle At 34 uNksz Nelly Shozana waseWillowfontein, eMgungundlovu, othathe isinqumo sokungabi sothandweni phezu kokuba ehlekwa kuthiwa uyisishimane sentombazane.“Baningi abahlezi bengihleka bethi akekho umuntu omdala njengami ongenandoda nongenangane.
Bathi inkinga yami idalwa wukushima,” usho kanje.Uthe le ngcindezi ibihambisana nokuthi atshelwe ukuthi amaqanda akhe ayabola, uzoba nenkinga yokuthola abantwana nokuthi kungani engatholi indoda ezomshada ngokushesha ngoba isikhathi siyahamba, iminyaka ayimile.“Zonke lezi zinkulumo zigcine sezidala ukuthi ngesikhathi ngiyohlanganisa iminyaka engu-25 ngaba nokhwantalala.
Abangani bami bebeshada, abanye bethenjiswa umshado kuthi abanye bethola izingane,” kuchaza uNksz Shozana.Uthe ugcine eseba sothandweni nomlisa ahlangana naye esontweni kodwa izinto zangahamba kahle wathola ukuhlukumezeka.
Uthe lo mlisa ubengelona uhlobo lwendoda abezifisela lona.Konke lokhu kugcine kumenza ukuba alobe izincwadi eziqwashisa abanye ukuze bangangeni othandweni nomuntu ongahambisani nezimfuno zabo ngenxa yokwesaba ingcindezi yomphakathi.Kule ncwadi ugeqa amagula ngempilo yakhe nezingqinamba ahlangana nazo ngenxa yabamehlulela ngokungajoli.
Yize kunjalo uphinde abeke izizathu zakhe ezinqala.Kulezo zizathu ubala njengokuhlezi enesikhathi sakhe esenele, ukuzithanda, ukunganakashelwa muntu nokuphila ngokukhululeka.“Ukuthi ngiyayithokozela impilo yami akusho ukuthi angifisi ukuba nomuntu ozongithanda ngelinye ilanga kodwa kufanele kube ngozohambisana nengikufisayo endodeni.”Lokhu uthe kubalulekile esikhathini samanje la uthola khona ukuthi abesifazane bayabulawa ngabasondelene nabo.
[EZOTHANDO] Izingane zami azimfuni nhlobo umyeni wami
: Sineminyaka eyisikhombisa sishadile nonkosikazi wami.
Kuningi okusihambela kahle njengomsebenzi nezifundo zethu.
Kusukela eminyakeni emine edlule sizama ukuthola ingane kodwa lutho.
Kuze kube yimanje asinayo ingane yethu sobabili.
Ngisola ukuthi inkinga ikuyena ngoba imina kuphela enginayo nomunye usisi waphambilini.Angiziboni ngiqhubeka nomshado okungenazingane kuwona.
Sizame konke engicabanga ukuthi kufanele sikwenze, njengokuya kwadokotela, ukuthatha amaholidi nokwenza isiqiniseko sokuthi unkosikazi wami uhlezi ejabulile emshadweni wethu.Udokotela akukho akubonayo okuyinkinga, ngakho angazi noma sekuyinto edinga isiko lakubo na.
Angifuni ukuhlukana naye kodwa ngidinga izingane ezithi thina.
Ngicela usizo.Thabani, eHarding: Noma abantwana beyisibusiso esivela kuMdali kodwa akuyena wonke umuntu obekelwe ukuthi uyoba nabantwana.Ngakho akuyona into enhle ukufuna ukuhlukana nonkosikazi wakho ngenxa yokungatholi kwakhe abantwana.
Phela akulona iphutha lakhe ngakho ukumsola ngalokhu kuyinto embi kakhulu.Kuzomhlukumeza kakhulu ukwazi ukuthi ufuna ukumshiya ngenxa yokungabatholi abantwana.
Uma odokotela bethi abayiboni into evimba ukuthi angabatholi abantwana kungenzeka ngempela ukuthi asikho isidingo sokutatazela.Yekelani izinto zenzeke ngesikhathi sazo.
Kwezinye izikhathi kuyenzeka ukuthi ingcindezi yenze kube nzima ukukhulelwa kumuntu wesifazane.
Yeka ukumxina ubone ukuthi kuzokwenzakalani ngemuva kwesikhathi.
Uma kwenzeka egcina engabatholi abantwana, akuyona inkinga leyo.
Ningakhulisa lo mntwana wakho eninaye noma nikhulise umntwana okungeyena owenu.
Abantu abaningi sebenzenjalo.
Ningathokoza emshadweni noma bengekho abantwana uma nina nifuna ukuhlalisana kahle.
: Sesineminyaka emibili sithandana nowesilisa odabuka eZambia.
Siyathandana kakhulu futhi ungiphathisa okweqanda ngendlela anginakekela ngayo.
Kodwa ngisanda kuthola njengoba silungisela ukushada ukuthi akanazo izincwadi ezisemthethweni zokuba kuleli.
Ngiyesaba ukuyotshela iziphathimandla zoMnyango wezaseKhaya ngoba bazomphindisa kwelakubo, kube wukuphela kobudlelwane bethu lobo.Ngifisa ukusheshisa udaba lomshado ukuze abe isakhamuzi sakuleli kodwa manje izincwadi ezifanele akanazo.
Ngicela usizo bakithi.Tholakele, eVerulam: ENingizimu Afrika kunomthetho othi uma umuntu okungeyena owakuleli eshada nomuntu wakuleli kunikeza umuntu wangaphandle ilungelo lokuhlala kuleli.Kubukeka sengathi isoka lakho selizitholele indlela yokuhlala eNingizimu Afrika njengesakhamuzi.
Okubalulekile kodwa ngukuthola ukuthi ngempela ukushada ngoba ekuthanda hhayi ngoba efuna indlela yokuhlala kuleli.Nguwe kuphela ozokwazi ukukubona lokho.
Thina nje sithi vula amehlo ukuze ungene kulo mshado ubhekile, ungaziboni usuyithikithi lakhe lokuhlala eNingizimu Afrika.
Uma konke kukuhle futhi nithandana, cha asiyiboni inkinga ngokuthandana nomuntu wakwelinye izwe.
: Abantwana bami abamfuni nhlobo umyeni wami.
Ngahlukana nobaba wabo eminyakeni embalwa edlule nganenhlanhla yokuthola omunye umshado ngonyaka odlule.
Njengonina, lokhu kungiphatha kabi kakhulu.
Naye useze waphuma kubona njengoba ebona sengathi abamuzwa nhlobo.
Lokhu kuyangihlukumeza ngempela ngoba kusobala ukuthi sekumele ngikhethe phakathi kwabo nomyeni wami.
Mina bengizifunela umuntu ozongithanda nabantwana bami.
Le eyenzeka manje bengingazange ngicabange ukuthi ingenzeka.Ziningi, eThekwini: Kujwayekelekile ukuthi abantwana babe nesikhwele ngomuntu umzali athandana noma ashada naye.
Bona njengabantwana banovalo lokuthi ukufika komunye umuntu empilweni yakho kuchaza ukuthi bona bazolahlekelwa ngomunye umzali.Ukuhlukana nobaba wabo kukodwa kunzima kodwa uma nomzali enisele naye eseshada kwenza abantwana babone sengathi sebezolahlekelwa abazali ababili.
Ngaphandle nje kokuthi balwela nobaba wabo.Noma iyiphi ingane inesifiso sokuthi abazali bayo bahlale ndawonye.
Ayikho ingane ethokoziswa wukuhlukana kwabazali.
Ngakho into ebalulekile njengamanje wukuthi ubenze babone ukuthi ukushada kwakho akuzoshintshalutho.Usabathanda njengomama wabo futhi ngeke kushintshe lokho.
Kubalulekile futhi bazi nokuthi umyeni wakho akazelanga ukuzovala indawo kababa wabo.Ubaba wabo uyohlale engubaba wabo futhi kuhle nawe ubakhuthaze ukuthi babonane nobaba wabo ngaso sonke isikhathi ukuze bobone ukuthi ubaba wabo usekhona empilweni yabo.
Ufuna bangenise abesifazane embonini yamatekisi
IPHINI likasihlalo wamatekisi aseBenoni, eGauteng lifisa yande imbokodo embonini yamatekisi.UNksz Thembi Magubane (44) udabuka eNquthu kodwa uzinze eGauteng, uthi lesi yisikhathi sokuthi abesifazane bangene ngobuningi kule mboni.“Yimboni ewumgogodla wesizwe le kodwa eshoda ngabesifazane,” kusho uNksz Magubane.Nakuba esesikhundleni esiphezulu kanje uthi akubanga lula neze ukufinyelela phezulu.Konke lokhu uthi kube ngenxa yezinselelo abhekane nazo kusukela eneminyaka engu-16 ethola ingane.“Ukushesha ngithole ingane kungenze ngaqina ukhakhayi, ngakwazi ukubhekana nezinselelo eziningi ontanga yami ababengakafaneli ukubhekana nazo.”Uthe lokho kumphoqe ukuba azibambe ziqine empilweni.Ukuze ingane ikhule, wama ukufunda watholelwa umsebenzi efemini.
Uze waphothula * -matric eseqashe emjondolo, eDayveton futhi esekhulile ngeminyaka.Uqale izifundo zobuhlengikazi kodwa wabuye wayeka ngenxa yezingqinamba ekhaya.“Ngibonile ukuthi angilutho ngaphandle kwemfundo, ngaphindela esikoleni ngiyofunda i-computer, ngayiphasa kodwa kwaba nzima ukuthola umsebenzi,” kuchaza uNksz Magubane.Lokhu kumphoqe ukuba aqale adayise izikhwama kodwa wabona lingachuma ibhizinisi.“Ngathatha uR200 enganginawo ngathenga ibhakede eliwu-20 Litre le-Atchar.Ngangibona ukuthi abantu bayayithanda futhi iyathengwa ngeke inginike inkinga.
Ngangithi ngiphuma ngishona le ngiyodayisa nendodana yami ingilandle iyodayisa,” echaza.Uthe kwamthatha izinyanga ezimbilili ukulidayisa liphele kodwa lazala amanye amabili.
Uthi ibhizinisi lase liqala lishesha nabantu sebemazi, ikakhulukazi erenke.Kuthe kusahamba kahle ebhizinisini kwashona ugogo wakhe, uNkk Christina uMaNdlovu Mabaso, owamupha umuzi onamakamelo amane, impilo yaba ngconywana.“Ngo-2007 ngadayiselwa ngomunye umuntu iveni iCorsa, eyawenza lula umsebenzi.
Ngaqala ngadayisa amalahle nenyama.”Wezwa ngokudayiswa kwekhumbi iHi Ace wayithenga ngoR18 000 wayikhanda yafakwa emgwaqweni, ihambela phakathi kweDayveton neBenoni.“Leyo tekisi isizale ayishumi nezimoto ezincane ezimbili.”Ngo-2014 uqokwe ukuphatha isikhundla sokuba ngusihlalo wehhovisi lezikhalo ematekisini aseBenoni njengoba eseyiphini likasihlalo manje.Ngaphandle kweqhaza alibambe ematekisini, uNksz Magubane ungumculi wokholo osekhiphe ama-albhamu amathathu ngempumelelo.“Ngiyamthanda uJesu ngokuhlenga impilo yami nokungisusa ekuhluphekeni engike ngabhekana nakho.
Umculo uyindlela yokubonga ukungihlenga kwakhe.”UNksz Magubane unezingane ezimbili, akashadile yize eke walotsholwa.
Uyingqalabutho ofundisa ukushayela
WAFUNDELA ukushayela ngoba engakwazanga ukuya esikoleni, owesifazane ongowokuqala ukuba nesikole sokufundisa abanye eMsinga.UNkk Hlukanisile Mbhele (54) waseSidakeni eMsinga, nguye yedwa onesikole sokushayela, iMaZuma Driving njengoba ethi kusakhonya abesilisa.
Ukungalubhadi esikoleni ngesikhathi esayingane kwenza wacabanga ukuthi ukufundela ukushayela yikona okuzomtholela umsebenzi.
Utshele Isolezwe ukuthi wayengahlelile ukuthi ngelinye ilanga uyoba nesikole sokushayela kodwa wayezizamela indlela yokuqashwa.“Abazali bami abazange bangiyise esikoleni.
Kuthe sengimdala ngabona ukuthi ayikho into ezongisiza ngoba anginasicucu semfundo.“Ngaqala ukufundela ukushayela ngo-1992 ngineminyaka engaphansi kuka-30.“Ngenhlanhla angizange ngiwuswele umsebenzi senginezincwadi zokushayela,” echaza.Uthe umsebenzi wokuqala wokushayela wawuthola esibhedlela oThukela, eshayela imoto yokuthutha ukudla.Uveze ukuthi bamqalisa ngemoto endala ngoba babengakamethembi.Ngaleso sikhathi wayenezincwadi zikaCode 8.“Kuthe sebebona ukuthi sengishayela kahle, bangithengela imoto entsha.“Indlela engishayela kahle ngayo angikaze ngenze ngisho ingozi selokhu ngaba nezincwadi.“Ayikho into engikwazi ukuyenza kahle njengokushayela,” kusho uNkk Mbhele.Ngenxa yokuthi akayanga esikoleni uthe ubeba nenselelo uma ehambise ukudla kumele akhulume isiNgisi.Lokhu kwamenza waqala phansi wafunda esikoleni santambama asifunelwa abaqashi bakhe.Kumanje usefunde waze wathola * -matric.UNkk Mbhele uthe ngenxa yothando lokushayela wabuye wafundela izincwadi zikaCode 10, wasebenza ezikoleni ezimbili zokufundisa ukushayela.“Kulezi zikole ngaqala ngifundisa ngolwazi lokushayela nezimpawu zomgwaqo kuphela, ngingangeni emotweni.
Ngelinye ilanga kwahamba umfana obefundisa ukushayela, kwadingeka kubambe mina.
Kwangisiza ngoba yilapho ngithole khona isipiliyoni sokufundisa ukushayela,” kusho yena.Wabuye wasebenza efemini yezicathulo okuthe uma ivalwa wafuna okuzomngenisela imali.Uthe wabuyela kwesinye isikole abefundisa kuso ukushayela eyocela bamdayisele imoto.“Ngangikade ngitshale imali komunye umshwalense iminyaka elishumi.“Ngasizwa ukuvuthwa kwawo, ngathatha imali ngabambisa ngayo ukuthenga imoto esikoleni sokushayela.
Ngenxa yokungethemba umnikazi wesikole wanginika ngingakaqedi ukuyikhokhela, ngaqala umsebenzi,” kuchaza uNkk Mbhele.Waqala ngo-2014 ukuvula isikole efundisa uCode 8 kuphela.
Uthe abantu bebefuna kakhulu ukwenza uCode 10.
Kuthe esethole itoho lokuphakela izikole, wasebenzisa imali yakhona ukuthenga iloli likaCode 10, athe usalikhokhela.
UNkk Mbhele uyazibambela mathupha ekufundiseni womabili amakhodi.
Uthe umphakathi uyakujabulela ukufundiswa nguye yize abanye besilisa “bebemfikisa”.“Kukhona labo abambalwa ababefuna ngisho ngibabuyisele imali abafunde ngayo uma bengaphasanga,” ehleka.
Liyandlondlobala ibhizinisi lothungela abondlekile
IYADLONDLOBALA intokazi efike kwezwakala endimeni yokuthungisa ingqephu uWinnie Manzini weSummit Glances esenkabeni yedolobha eThekwini.Le ntokazi ethungela abesifazane abondlekile, ithi isifudekele nakwamanye amadolobha, njengoba isinamagatsha eGoli, eMgungundlovu, Manguzi, Vyrheid, RichardsBay, Ulundi naseNewcastle.ISummit Glances igxile ekuthungeleni abesifazane uhlobo lwezingubo olwehlukene ngezindwangu ezinhlobonhlobo.
Ezinye zalezi zindwangu akuzona ezakuleli njengoba ziqhamuka emazweni afana noNigeria, Mozambique namanye amaningi.Eminye yemisiko yeSummit Glances esenkabeni yedolobha eThekwini.
Isithombe: Sithunyelwe "Sesiqashe abantu abangaphezu kuka-100, uma ngibala wonke amagatsha esesinawo.
Esesiphokophele kukona njengenkampani ukuthi sibe namanye amagatsha eCape Town nase-East London," usho kanje uManzini otshele leli phephandaba ukuthi ubuye ngempelasonto edlule eChina lapho ebeyoqinisa khona amaxhama okuxhumana nosomabhizinisi bakhona.Ngokusho kwale ntokazi, eneminyaka yobudala engu-28, ithi bayaye baqashe kakhulu abesifazane uma kuvela amathuba omsebenzi ngoba okunye abazibophezele kukhona ukuthi bathuthukise abaesifazane.Eminye yemisiko yeSummit Glances esenkabeni yedolobha eThekwini.
Isithombe: Sithunyelwe "Sinenkolelo yokuthi abasifazane bayikusasa lezwe.
Kungakho sifukula bona kakhulu uma siqasha ngoba baqonda nakangcono esikwenzayo.
Bakhona nabesilisa abaningi esisebenza nabo abasithungelayo, kodwa sibheka kakhulu abesifazane," kunezezela uManzini.
Bafundisa ngokuphatha imali nobungozi bezikweletu
Ukubona abantu bengena ohlelweni lwabacwile ezikweletini yize zikhona ezinye izindlela zokwehlisa izikweletu kuphoqe uNkk Mthembu ukuthi asungule iConsumer Financial Education Foundation ngoJuni ka2017.UNkk Mthembu ubambisene noNkk Octavia Hlatshwayo kwiConsumer Financial Education Foundation kanti bashiya imisebenzi yabo ezinkampanini ezinkulu ukuze basize umphakathi ngolwazi lwemali.Uveze ukuthi ngo-2007 ngesikhathi eneminyaka ewu-30 wayenemizi eyisithupha nezimoto ezimbili kodwa kwathi ngo-2009 wacishe walahlekelwa yikho konke.“Nganikwa amasamanisi azo zonke izikweletu zami, ngathathelwa imizi embalwa nemoto eyodwa.
Esikhundleni sokuthi ngiziyekelele ngakhetha ukushintsha impilo yami ngehlisa izinga engangiphila kulo.
Ngaze ngahlukanisa nomuntu engangizwana naye ngoba wayengangiseki,” kusho uNkk Mthembu.Uthe okwamsiza wukuthi wayesebenza kusukela ngo-9 ekuseni kuya ku-5 ntambama engumqondisi wezihlelo ezehlukene zezinkampani ezizimele.“Abantu kufanele baphile ngokungangamandla abo, bangabi nezindleko eziphezu kwemali yabo.
Sizohambela izindawo ezehlukene sifundisa abantu ngokuphatha imali nangamalungelo abo njengabathengi.
Akufanele abantu basheshe bangene ohlelweni olusiza abacwile ezikweletini ngoba ziningi izindlela zokuphuma obishini lwezikweletu,” kuqhuba uNkk Mthembu.Njengoba uMashi kuyinyanga yabathengi uNkk Mthembu nozakwabo kwiConsumer Education Foundation bazobonakala ezithangamini ezifundisa abathengi ngamalungelo abo, ezinye zizobe zilapha KwaZulu-Natal.Uthe bahlela ukuba nochungechunge lwezithangani zokufundisa abathengi ngokuphathwa kwemali ezizoba esifundazweni kusukela ngo-Ephreli uma kuwukuthi bayaluthola uxhaso lwemali.“Sifuna ukufundisa abantu ukuphatha kahle imali, amalungelo abo njengabathengi nokuthi uma kwenzekile bacwila kakhulu ezikweletini yimiphi iminyango okufanele bangqongqoze kuyo.
Sizohambela emalokishini aseThekwini, siye koNseleni, Newcastle, Ulundi nezinye izindawo.”Phakathi kwezingqinamba ahlangabezana nazo ubalule ukungabikhona koxhaso oluzosiza izinhlangano ezisiza umphakathi ukuthi zenze umsebenzi wazo.UNkk Mthembu unesipiliyoni seminyaka ewu-20 emkhakheni wokuphatha imali nezinhlelo ezehlukene.Ucele abantu ukuthi bayiphathe kahle imali ikakhulukazi abesifazane abavamise ukuthenga izinto ezingenasidingo.“Abantu besifazane kufanele bakhumbule ukuthi bayizimenenja emakhaya abo ngakho mababe nohlelo lokusebenzisa imali.
Baxoxe nemindeni yabo ukuthi malini ekhona, imalini abazokwazi ukuyisebenzisa.
Akufanele uma kukhona isihlobo esidinga imali umuntu ajahe ukusisiza engalubhekanga uhlelo lwakhe lwezimali.”Uthe uyakuqonda ukuthi abesifazane bayakuthanda ukusiza imindeni yabo nezihlobo kodwa lokhu akufanele kubafake ezikweletini.“Uma amalungu akho omndeni efuna imali ethile noma impahla obungayihlelelanga kwisabelomali sakho, kufanele uwachazele ukuthi awunayo.
Ungasabi ukuwabekela obala imali oba nayo nyanga zonke nezidingo zakho.
Lokhu kuzokwenza aqonde isimo sakho uma uwachazela ukuthi awunayo imali.
Ungalokothi uthengele izingane imfashini ehamba phambili ube ungenamali, phila ngokwamandla akho.”Ucele abesifazane ukuthi bayeke ukuthi uma benemihlangano yezitokofela bathenge ukudla akade bengakuhlelelanga.
Uqongelela udoti ukusiza isikole sakhe
KUMTHATHE iminyaka emithathu ukugcwalisa isaka elilodwa likadoti uthisha wesikole esigcine sidla umhlanganiso emncintiswaneni wokuqoqa imfucuza ohlelwa iCoca Cola Beverages South Africa(CCBSA).UNksz Mathombi Khwela ofundisa uGrade 3 Eqinisweni Primary, eMatikwe, eNanda, uthe wacishe wawushiya phansi umncintiswano ayekade ezingenele yena kuwo ngoba ezwe ukuthi kutholaka imihlomulo esiza ekuthuthukiseni isikole.Uthe wawuthanda umncintiswano emuva kokuba ezwe omunye wothisha owumngani wakhe encoma esho nezinto asebezenzile ngokusizwa ngabakwaCCBSA.“Umngani wami wayehalalisa uma exoxa nangezindawo abazihambayo behlelelwe yiwo iCCBSA.
Ngangizwa sengathi kulula kanti angibuzanga elangeni.
Kwalethwa amasaka amane, kwathiwa asiwagcwalise.
Ngithe uma ngilivula elokuqala ngabona ngamanye amehlo ukuthi kanti likhulu kangaka.“Ngangikhuluma nabafundi kodwa kube yidlanzana elifika nezigubhu zeplastiki, inqwaba ingayingeni indaba yami.
Imoto ezothatha udoti yayifika elethu isaka lingewona nohhafu.
Umqoqi wayejabha esefikile uma ebona ukuthi kanti uzothatha into encane kangaka.
Kwaze kwafinyelela lapho engitshela khona ukuthi kumosheka uphethroli uma efika udoti ungenele.
Nakhona kwaCCBSA bangitshela ukuthi bazophoqeleka ukuthi bangikhiphe.
Inhliziyo yami yayibuhlungu ngoba uma ngibiziwe ngizobuka ezinye izikole sezithola imiklomelo yazo, othisha engangikhuluma nabo babethi kulula.
Bangicobelela ngamasu kodwa akangisizanga.”Uthe kwaqala ukuthi kube nomehluko ngo-2016 esethola ukuthi kanti angafaka namaphepha.
Ngelinye ilanga wahamba nothishomkhulu wesikole beye emcimbini wabawinile sebeyothola izindondo.“ Uthishomkhulu wabona umsebenzi wezinye izikole wabuya efunzelekile.
Wafunga wathi ngeke sehlulwe ngezinye izikole ngokucosha udoti, kuzomele sibambisane.
Sasebenzisa imoto yakhe sihambe ngayo siyocosha udoti emizini ebenemicimbi ngezimpelasonto, othisha nabo benza okufanayo.
Kwaba nomunye uthisha ongilekelelelayo.”Ukwanda kwezigubhu, amathini namaphepha esikoleni kwamphosela enye inselelo yokuthi kumele akubheke ungasaphazeki egcekeni lesikole.
Abafundi uthi bese benokusika izigubhu baphakele kuzo uma bengawaphethe amapleti.“Izigubhu ezisikiwe bekwenzeka uzibone seziphephuka egcekeni, lapho sengizobizwa wozakwethu bathi udoti wakho ususaphazekile.
Emzini wami nakhona udoti ugcwele ngoba omakhelwane bawuletha khona.
Ngelinye ilanga nginomcimbi ngaze ngawufaka ebhuthini ngibalekela ukuthi ubonwe yizivakashi.
Izingane zami kwesinye isikhathi zivele zikhale ngenxa yokwanda kwawo ekhaya.
Lokho akungikhathazi ngoba ngifuna ukukhombisa esikoleni ukuthi udoti uyimali.”Uthe umncintiswano ukwenza ukuthi uhlale ucabanga amasu amasha okuqoqa nokukhuthaza abafundi.“ Ezinkundleni zezokuxhumana kuhlale kushiwo ukuthi yisiphi isikole esihamba phambili.
Uma usephansi uqhamuka namasu amasha ngoba ufuna ukwehlula lowo obona sengathi uhamba yedwa phambili.”Ngo-2017 baqoqe amathani awu-12 bathola uR12 000 athe kuzofakwa ngawo ophephela emakilasini.
Nyakenye bathole uR54 000 athe bahlele ukuthi kwakhiwe ngawo umpheme.
Uzime useqwashisa abasha ngezinkinga ezahlukene
UKUFEYILA enyuvesi okokuqala empilweni yakhe kuholele ekutheni abe nengcindezi ephazamise ukusebenza kahle kwengqondo yakhe kodwa engaboni.UNksz Nokukhanya Shandu (23) waseGingindlovu owenza unyaka wokugcina ezifundweni zobuthisha enyuvesi iWitswatersrand, uthe ukufeyila ezinye izifundo ngesikhathi enza unyaka wokuqala kwamenza ukuthi ahlaselwe yisifo sokuphazamiseka kwengqondo ngoba wayecabanga kakhulu.Uthe wayehluleka ukumelana nengcindezi yokuthi kunezifundo azifeyilile ekubeni kubo belindele ukuthi aphase kahle bese ethola umsebenzi ukuze abakhulule enhluphekweni.“Ekhaya bahlale bebala ukuthi ngizoqeda nini, bengihluleka ukubatshela ukuthi ngeke ngiqede ngaleso sikhathi ngoba kukhona izifundo engingaziphasanga.
Bengicabanga ukuthi bazongibuza ukuthi yini eyenze ukuthi ngihlulwe ukufunda ngoba yikona engakuphumela ekhaya.
Bengaqondi ukuthi ukuqala impilo entsha kunengcindezi.
Ngangizibona ngiyisehluleki, ngenhlanhla uthisha wami wakhuluma ngezifo zokuphazamiseka komqondo ekilasini.
Kulapho ngabona khona ukuthi ngiyagula futhi ngidinga usizo ukuze ngikwazi ukuqhubeka nezifundo zami kahle,” kusho yena.Uthe ngemuva kokuthola usizo wafunda ngezifo eziningi ezihambisana nokuphazamiseka komqondo, waqonda ukuthi indlela abantu abayibuka ngazo indaba yokuphazamiseka emqondweni yenza ukuthi lezi zifo zingasukunyelwa.“Emiphakathini yethu kuba lula nje ukuthi kuthiwe umuntu uyahlanya kungabe kusacutshungulwa ukuthi unasiphi isifo futhi angasizakala kanjani,” kusho uNksz Shandu.Eseluleme uthe waba nogqozi lokuqwashisa, ukusabalalisa nokufundisa ngesifo sokuphazamiseka komqondo.
Nyakenye ungenele umncintiswano womuntu omusha ofisa ukwenza umehluko emphakathini, uMiss Gauteng Exclusive, aphethe isicoco sawo njengamanje.Umsebenzi wakhe ukuqwashisa nokufundisa abantu abasha ngezinkinga ezihlasela bona.Uthe uma uphethe lesi sicoco uyazikhethela ukuthi ufuna ukugxila kuphi, yena ugxile ekufundiseni ngezifo ezihambisana nophazamiseka kwengqondo nangendlela abantu abaziphatha ngayo uma benalezi zifo.
Ulwazi oluhambisana nezithombe ezifundisa ngalezi zifo, ulusabalalisa ezinkundleni zokuxhumana.UNksz Shandu uthe uzophuma kulesi sikhundla ngenyanga ezayo.
Uthe ubefisa ukuthi kuthi kuphela isikhathi sakhe abe esenehlangano yakhe eqwashisa ngezifo zokuphazamiseka komqondo, kodwaakakwazanga ngoba imigomo yokuvula inhlangano ibalula ukuthi kumele abe nabanye abantu asebebenza nabo ubengakabaqoki.“Okunye ebengikufisa ukuvula inkampani yami ukuze ngikwazi ukuhamba emiphakathini ngenza izinkulumo ezakhayo.
Senginayo inkampani kodwa ngisacija ikhono lokukhuluma phambi kwabantu,” kusho yena
Ucija abesifazane baseNquthu kwezokwakha
.UNksz Gcobiswa Komisa ungene emkhakheni wezokwakha ngoba efuna amathuba angcono okuzithuthukisa kwezamabhizinisi.Kumanje uzinze eGauteng kodwa uqoke ukuthi njalo ngonyaka abe nezinhlelo zokufukula abesimame baseNquthu ukuze bakwazi ukuzithuthukisa ngokwamakhono abo azobakhulisa kwezomnotho.“Kulo mkhankaso kukhona odadewethu esisebenza ndawonye nabo.
Sisuka ezindaweni ezahlukene eKZN okubalwa naseNquthu naseMpangeni.
Yingakho siqoke yona iNquthu ukuba sibe nemibuthano esiyenza njalo ngenyanga yabesifazane okuwu-Agasti ukucija abesimame ukuba bangene emabhizinisini anamathuba angcono nazobaphilisa isikhathi eside,” kusho uNksz Komisa.Uqhube wathi bake bacabanga ukusiza abampofu okuyizintandane ngokuzihambisela ukudla eNquthu kodwa babone ukuthi lokhu kukodwa akuzukuba wusizo lwesikhathi eside.“Yingakho sinqume ukuthi uma kunemindeni esiyisizayo, kumele sibheke ukuthi singabachushisa kanjani kwezamabhizinisi nakwezemfundo ukuze bakwazi ukuzimela kusasa.
Ngikhuluma nje kunomndeni ophethwe izingane ezisencane zamantombazane.
Sifuna ukuwusiza lo mndeni ngokuthi singagcini nje ngokunikelela ngamaphasela okudla nokubakhela kodwa okubalulekile siqinisekise ukuthi izingane ziyaqhubeka nesikole ukuze zikwazi ukuzimela,” kuqhuba uNksz Komisa.Uthe umbuthano wabo wabesifazane wokucijana ngezamabhizinisi abebewenzele eNquthu ube yimpumelelo.
Uveze ukuthi yikho lokhu okwenze bagqugquzeleka kozakwabo ekutheni kube oweminyaka yonke.UNksz Komisa ugxile kakhulu ebhizinisini lomkhakha wezokwakha okuyilo alibona limusa kude yize eqale kunzima.
Uthi limenza ahlale ematasa nemihlangano eyahlukene kanti usuku lwakhe uluqala ekuseni ngehora lesihlanu.
Yileso sikhathi azivocavoca ngaso umzimba alungisele nomndeni wakhe bese ngehora lesikhombisa abhekane nebhizinisi kuze kuyoshona ilanga.Uthe ukuzivocavoca yikho okumenza ahlale ekhululekile emqondweni.
Uphothule iziqu esebenza endlini
UFUNA kuyekwe ukubukela phansi abasebenzi basezindlini owesifazane osizwe yilo msebenzi ukuze aqedele iziqu zakhe zePsychology.UNkk Zola Ngidi osenebhinizinisi lokuhlanza izindlu nokuqeqesha abenza lo msebenzi, iZemumc Domestic Workers Academy, uthe namanje usazibambela ekusebenzeni emizini yabantu.
Inhloso yokuzibambela ukuqeda umqondo wokuthi lona umsebenzi wabathize abangafundile.“Ngayeka umsebenzi wokuba yiTrust Officer eGoli ngo-2015 Disemba kwadingeka ngibheke engizokwenza.
Ngakhumbula ukuthi ukuhlanza izindlu yikona engikuthanda kakhulu, kungenza nganeliseke.
Ngaxoxa nabangani abahlala ngabodwana ngicela ukubahlanzela izindlu, ngagcina ngithola nabanemizi emikhulu nabo bangiqasha.
Bengifuna imali yokuqedela izifundo zami zePsychology ngagcina ngisizwe yiwona umsebenzi wokuhlanza,” echaza.UNkk Ngidi uthe ngesikhathi enza ucwaningo ngalo msebenzi uthole ukuthi kwamanye amazwe aphesheya uhlonishwa njengeminye imisebenzi.Ocwaningweni uthole nokuthi abaqashi abaneme ngabasebenzi basezindlini yingakho bebaxosha njalo.Ubone isidingo sokuqeqesha abasebenzi basezindlini ngoba uthe abanye basuke befuna umsebenzi kuphela bengakwazi ukuhlanza izindlu.Ulinganise ngaye athe akajwayele ukushintshashintsha abasebenzi bakhe ngoba uyabatshela ukuthi ufuna basebenze kanjani.Uthe abaqashi ababakhombisi umsebenzi abasebenzi kodwa bese beyakhononda uma bengawenzi kahle.Kuleli bhizinisi lokuqeqesha uNkk Ngidi uzogxila ekufundiseni ukuphatha imizi nokuzikalela kahle isikhathi sokusebenza.Uthe abasebenzi basezindlini abaningi bayahluleka ukuzikalela isikhathi, kuphele usuku bengaqedanga.“Umsebenzi wokuhlanza izindlu wondle imindeni wafundisa ngisho izingane zagogoda kodwa siwubukela phansi.
Uma umuntu egqoke inyumfomu yalo msebenzi abanye bambona njengesigqila okumele sixhashazwe,” kusho yena.UNkk Ngidi ufuna nokukhuthaza abaqeda * -matric ukuthi bangahlali emakhaya kodwa basebenze ezindlini ukuze baqoqe imali yokufunda njengaye.Uveze ukuthi yena wayeswele ngisho imali yokukhokha ukuze kuphume iziqu zakhe, wasizwa yiwona umsebenzi wokuhlanza endlini.Lo msebenzi uwenza namadodana akhe athe namanje usazibambela kuwo.
Uveza ukuthi abanye bayathuka uma efika ezibambela ngoba sekwaba nomqondo wokuthi ngowabathize abahluphekile.Uthe uzoqala ngoJanuwari amakilasi okuqeqesha eGoli bese edlulela eThekwini naseSwazini njengoba kukhona asebenzisana naye khona.UNkk Ngidi uthweswe iziqu zePsychology e-Unisa ngo-2016 kanti kumanje wenza iHonours Degree.“Ngisho ngingaba namajazi amangaki ngizoqhubeka ngenze umsebenzi wokuhlaza izindlu,” ehleka.
Onothando lwamasiko unesifiso sokuhambisa ogogo baye phesheya
UTHANDO lwabantu abadala namasiko lwamenza wasungula inhlangano ehlanganisa ogogo ukuthi bafundise abantu abasha ngamagugu esizwe esimnyama.UNksz Makhanyi Silangwe (29) waKwa-B KwaMashu ungumsunguli weBadiniwe Foundation, okuyinhlangano ayiqamba ngegama likagogo wakhe ongasekho emhlabeni.Uthe le nhlangano wayisungula nyakenye ngoba enesifiso sokuvakashisa ogogo bendawo kwamanye amazwe ukuze bayoxoxa ngamagugu aseNingizimu Afrika.“Sengivakashele amazwe angaphezu kuka-35 ngixoxa ngobuhle bezwe lethu yingakho kuyisifiso sami ukuthi ngelinye ilanga ngingahambi ngedwa kepha ngihambe nogogo bendawo okuyibona abasifundisa konke esikwaziyo ngemvelaphi yethu.
Thina bantu abasha sinamathuba amaningi, ekuvakasheni kwami phesheya angikaze ngikhokhe lutho yingakho kwangithinta ukuthi ngelinye ilanga nogogo abawumthombo walokho esikwaziyo nabo bavakashele phesheya ngelinye ilanga ukuyoxoxa ngomlando wethu.”Echaza ngeBadiniwe Foundation uthe ayigxilile kuphela ebantwini abadala kepha isiza namantombazane asemancane ukuthi azi ngemvelaphi yawo futhi azigqaje ngobuzwe bawo.Uveze ukuthi bayahlangana njalo ngoLwesithathu ukufundisa amantombazane asemancane ubuciko bezandla, ukudansa, ukulingisa kanye nokucula ukuze angalahlekelwa izinto ezingamagugu esizweni esimnyama.Uthe eqala ukuya phesheya wayehamba neK-Cap Alive Kids bexhaswe uMnyango wezamaCiko amaSiko behambisana neTourism Indaba.Waphinde wahamba neqembu Umoja, okuyiqembu elidume ngemidlalo yeshashalazi nomculo ogqugquzela ubunye nokuzigqaja ngamasiko.UNksz Silangwe uthe kuyisifo sakhe ukuthi bathole uxhaso ukuze afezekise iphupho lakhe lokuyisa ogogo phesheya bayoxoxa ngezwe njengoba nentsha iwathola lawo mathuba“Ogogo esinabo kule nhlangano bangu-15, abantwana bamantombazane esinabo bangu-20.
Ukusungula kwami le nhlangano kwakuwukulekelela kahle kakhulu emphakathini ngoba kwesinye isikhathi ngithola ngisho izingcingo ezivela kubazali bengibonga ngokuqoqa amantombazane asemancane ngiwenzise into ezowagcina ematasa angaze aphume endleleni,” kusho uNksz Silangwe.
Ulaxaze ubunesi wasungula inkampani
UKUSEBENZA ngokungagculisi kwezinkampani zokwakha nokubuyela kwabahlengikazi asebethathe umhlalaphansi bezofuna itoho, kuholele ekutheni umhlengikazi aqale inkampani yezokwakha.UNkk Jeanette Sithole (70) waseCleland eMgungundlovu ongumsunguli wenkampani yezokwakha, iGeanba-s Enterprise esanda kuchonywa uphaphe wuMnyango wesokuHlaliswa kwaBantu, KwaZulu-Natal, ngaphansi kohlelo lokuthuthukisa osonkontileka abasemkhakheni wezokwakha olwaziwa ngele-EyesizweContractor Development Programme ngeledlule.UNkk Sithole oke waba yiNursing Manager kumasipala waseMsunduzi uthi ubejwayele ukuqasha izinkampani ezizobenzela umsebenzi ongaba ukulungisa okuthile noma ukupenda.“Kwesinye isikhathi bengiye ngifike kupendwe udonga nohlaka olubambe isivalo ngopende owodwa.
Ngizibuze ukuthi sikuphi isidingo sokuqasha inkampani uma izokwenza into obungeke nawe uyenze ungaqeqeshiwe.
Le nto yalokhu ikhula ngizitshela ukuthi mina ngingenza okungcono kakhulu kunalokhu engikubonayo.
Ngaqala ukuba nenkampani ngisekhona emsebenzini,” kusho yena.Uqhube wathi umsebenzi ubewuthola okwagcina sekumfakela ingcindezi yokuthi athathe umhlalaphansi.Uthi ozakwabo babemphendula ngokuthi banesizungu emakhaya yingakho bebuyela emsebenzini.“Ngendlela eyayingikhathaza ngayo le nto yokuthi abantu baba nesizungu baze bakhethe ukubuyela emsebenzini, ngaze ngakhetha ukuzenzela uphenyo ngathola ukuthi imali isuke isiphelile.
Ngazitshela ukuthi nakanjani kumele ngibe nebhizinisi elizongingenisela imali ukuze ingangipheleli engiphume nayo emsebenzini.
Lelo bhizinisi kwakungukuvula inkampani yokwakha.UNkk Sithole usewuGrade 6 kodwa uthi akubanga lula ukufika kulesi sigaba kwadingeka ukuthi azihluphe ngokuthola ulwazi.
“Ulwazi ebenginalo ngalubona ukuthi luncane, ngesikhathi ngilokhu ngiqaqiswa umsebenzi ngenxa yokuthi awenziwe kahle.
Angizange ngikuthathe ngokuthi ngiyazondwa noma ukulahlekelwa ngazitshela ukuthi kumele ngenze umsebenzi ozokwenza igama lami lihlonishwe noma kungathiwa ngeke ngisayithola inzuzo.”UNkk Sithole uthe uke wathola umsebenzi wokulungisa ingxenye yebhilidi esiShayamthetho engamahhovisi okugcinwa kwmagugu.“Ukulungisa ibhilidi elidala kudinga isipiliyoni nobuchule, ngaqala ukulungisa ngo-2017 ngaqeda ngo-2018.
Ngijabula kakhulu ngethuba esilinikwe umnyango wezokuHlaliswa kwaBantu nokwesekwa osinikeza kona,” kusho yena.Okunye athe kwenza umsebenzi wakhe uhlale usezingeni ukuthi akabashintshi abasebenzi labo anabo, uyabasiza bathuthukise amakhono abo.“Lokho kusiza ngokuthi uma kufika ama-consultant ahlale efica umuntu oyedwa akwazi nokulandelela ukuthi imiyalelo ayishiyile ilandeliwe yini,” kusho yena.
Isifo esiyindida esihlasela abesifazane
KUBANTU besifazane abayishumi oyedwa unesifo esidala izinkinga emgudwini wenzalo, i-endometriosis.Le nkinga ingaqala ukubonakala ngosuku lokuqala owesifazane eya esikhathini.Lokhu kushiwo uDkt Nokukhanya Khanyile owungoti wezifo ezithinta abesifazane kwaKotex.Uthe ucwaningo olusenziwe aluvezi ukuthi sidalwa yini.
Ngokwakhe sibonakala ngezimpawu zobuhlungu ezivamise ukuhlasela abesifazane ngezinsuku zokuya esikhathini.Uthe ubuhlungu budalwa ukukhulela ngaphandle kwenyama okumele ngabe ingaphakathi emgudwini wenzalo.“Kuningi okubekwa njengezizathu zokuthi umuntu ahlaselwe yilesi sifo kodwa ucwaningo aluvezi ukuthi yini eholela ekutheni owesifazane abe naso kanti uma kukhona onaso emndenini maningi amathuba okuthi nawe ube naso.”Uthe izimpawu ezijwayelekile wukuthi abesifazane abanaso baba nezinhlungu okungathi amahlaba kwesingezansi ngaphambi noma emva kokuya ezinsukwini.Kwesinye isikhathi uthe ubuhlungu buba seqolo.
Ubuhlungu ngesikhathi uya ocansini noma emva kokuya kulona uthe bujwayelekile kwabanalesi sifo.Kwesinye isikhathi abanaso bezwa ubuhlungu uma bezikhulula noma uma bechama uma besezinsukwini zabo nakho lokhu uthe kuwuphawu lwaso.Ukopha kakhulu kowesifazane uma esezinsukwini zakhe nokopha noma kungezona izinsuku zakhe kungolunye uphawu olungakhombisa ukuthi owesifazane une-endometriosis.Abesifazane abanezinkinga zokuthola abantwana esinye isifo esitholakala kubo yi-endometriosis.UDkt Khanyile uthe yinye indlela yokuthola ukuthi owesifazane izinhlungu anazo zidalwa yini.“Ngiyazi ukuthi abanye abantu babona sengathi odokotela uma bethi bazohlinza isiguli basuke benza into engenasidingo.
Ukuhlinzwa kusuke kuzonikeza udokotela ulwazi lokuthi ngabe isifo singakanani ngaphakathi nokuthi sizolawulwa kanjani.”Uthe ngesinye isikhathi kunzima ukusilawula lesi sifo.“Lesi sifo aselapheki ngokuthi usiqede nya uma sesike sakuhlasela kodwa siyalawuleka ukuze ukwazi ukuphila naso.
Okubalulekile wukuthi uma ubona izimpawu usheshe usukume ubonane nodokotela.”
Waqala ngoR1 200 osenenkampani ekhiqiza izinto zokuhlanza
WALIQALA ngoR1 200 nje vo, ibhizinisi lokukhiqiza izinto zokuhlanza nezokunukisa kahle kepha manje usevule inkampani entsha.NgeSonto kuvulwe ngokomthetho inkampani kaNksz Nomandla Ngcoya (28), iDChem edolobheni eliseMgungundlovu.
Ibhizinisi likhiqiza izinto zokuhlanza ezinjengensipho yokuwasha izitsha, okokukhuculula endlini phansi kanye nokokunukisa kamnandi endlini nasemotweni.
Ingakwazi ukukhiqiza amalitha angu-10 000 ezimpahla zokuhlanza ngosuku.Echaza ngokuqala kwakhe ibhizinisi uNksz Ngcoya, uthi waphonsa imali ewuR1 200 kuphela ukwenza umkhiqizo wakhe wokuqala ngo-2016.
“Ngakwazi ukukhiqiza u-25 litha wensipho yokuwasha izitsha ngaleyo mali.”Kepha uNksz Ngcoya uthi akuzange kube lula ukudayisa lowo mkhiqizo wokuqala.“Kwangithatha izinyanga eziyisishagalombili ukuba ngikwazi ukudayisa umkhiqizo.
Ngesikhathi ngizama ukudayisa, abanye abantu babevele bengitshele ukuthi bafuna isampula ukuze bawubone ukuthi uyasebenza ngempela.
Ngangiyaye ngibabuze ukuthi nasezitolo ezinkulu bayayicela yini isampula.“Abanye abantu babevele bafune ukuthatha ngesikweletu, bathi bazokhokha uma kuwukuthi umkhiqizo uyasebenza ngempela.
Ngazithola ngilahlekelwa uR13 000 ngenxa yabantu abakweletayo, ” kuchaza uNksz Ngcoya.Echaza ngothando lokungena kule ndima, uNksz Ngcoya uthe uthando lwaqala ngesikhathi esakhula.“Ekhaya sasineqhuzu lensipho eluhlaza.
Leli qhuzu lalisetshenziselwa ukuwasha izitsha, izingubo nokugeza.
Ngabona sengathi ayikho inhlanzeko kulokhu.
Yingakho ngaba nephupho lokuqala imboni ezokhiqiza izinsipho ezahlukene.”Ngokusho kukasomabhizinisi sezikhona izitolo ezinkulu eMgungundlovu, esezidayisa imikhiqizo yakhe.
Uthe ukwazile ukuvula amathuba emisebenzi kubantu abayisithupha, kanti njengoba sekuvulwe inkampani, uzophinde aqashe abanye abane.UNgqongqoshe wezokuThuthukiswa koMnotho KwaZulu-Natal, uMnuz Ravi Pillay obekhuluma ngesikhathi kuvulwa ngokomthetho ibhizinisi, uthe bayaziqhenya ngegxathu elithathwe nguNksz Ngcoya.UPillay uthe umnyango uzomeseka usomabhizinisi kuleli phupho analo lokubalwa nezinye izikhondlakhondla, ezikhiqiza izinto zokuhlanza e-Afrika.
Kuvulwe ikilabhu yezintombi nto eDUT
IZINTOMBI nto ezifunda eDurban University of Technology (DUT), eMgungundlovu, zivule ikilabhu yazo ezisiza ukuthi zihlele izigcawu zokufundisana nokwelulekana ngokuziphatha kwentombi nto, esikhungweni sezemfundo ephakeme.UNksz Wandile Khumalo (24) owenza unyaka wesithathu kwiNursing kulesi sikhungo, onguSihlalo weZimbali zeDUT Virgins Society, uthe izintombi nto uma zifika ezikhungweni zezemfundo ephakeme kuyenzeka zizifihle ngoba zisaba ukuthi zizobandlululeka kanti uma kunekilabhu yazo ziyakwazi ukuthi zisondelane ngoba ziphila impilo efanayo.“Ukuba umuntu omusha esikhungweni sezemfundo ephezulu kunzima ngoba usuke uqala ukuzimela, uqala ukungahlali nabazali, usuke uqala ukuthi kungabikhona umzali okukhumbuza ukuthi ngosuku lokuyohlolwa, usuke sewehlukene nezinye izintombi obujwayele ukuhamba nazo.
Kwesinye isikhathi imigido nezinye izinto ezenziwa yizintombi zangakini ziyakweqa ngoba usuke ufunda.
Ukwehlukana nabantu abaphila impilo efana neyakho kukwenza ukuthi uma ufika esikhungweni ufihle, ngoba awazi ukuthi le mpilo yamukeleka kanjani kontanga yenu abakhona lapha,” kusho yena.Uthe ukuzifihla kwesinye isikhathi kuholela ekutheni intombi nto ingene esilingweni ebesingagwemeka.“Ngale kilabhu yethu evulwe kulo nyaka sigquqquzela ukuthi intombi nto ayingene esikhungweni sezemfundo ephakeme, ifunde ize iphume isazigcinile.
Senze uhlelo lokuthi kube nomama walapha eMgungundlovu ozofika esikhungweni sethu azosihlola njengoba besenza sisemakhaya.
Okunye esikwenzayo ukuthi siba nezigcawu zokucobelelana ngolwazi njengabantu abasha sikhulume nangezinselelo esibhekana nazo,” kusho yena.Le kilabhu, uthe kulindeleke ukuthi yethulwe ngokusemthethweni emcimbini ozoba kuyo le nyuvesi maduze.“Isizathu sokuthi sifune ukuthi kube wumcimbi ukuthi yaziwe njengawo wonke amakilabhu akhona eNyuvesi.
Njengoba kuyinto eqalayo sifuna ukuthi sike sikhombise ukuthi sizikhethele ukuzigcina kuze kufike isigaba esifanele.
Sifuna nokuveza ukuthi njengoba kunenkolelo yokuthi siyaphoqwa ukuthi sihlolwe, akunjalo ngoba noma sesiziphethe siyaqhubeka nokuhlolwa, bengasekho abazali eduze kwethu,” usho kanje.Le ntokazi edabuka KwaMhlabuyalingana ithi: “Njengamanje ngingasho ukuthi ngifana nenduna okuyiyona ebheke ukuthi zonke izinhlelo zethu zenziwa ngendlela.
Uma sishoda ngemali yokwenza izihlelo zethu kumele ngiphume ngiyoncela komasipala naseminyangweni, okwamanje ngingasho ukuthi yamukeleke kahle, siyakuthola ukwesekwa, “ kusho yena.
Uhlelo oluzoba wusizo kubasiki bengqephu baseThekwini
MBALI KHANYILEKWETHULWE uhlelo lokudayisa izimpahla zokugqoka ngobuchwepheshe besimanje emcimbini wokuthuthukiswa kwabasiki bengqephu baseThekwini obuhlelwe wuMasipala weTheku eMlaza, ngoMgqibelo.Umcimbi ubusesitolo sezimpahla zokugqoka, iDurban Fashion Fair (DFF) Emporium, enxanxatheleni yezitolo iMegacity.Omunye wabebedayisa izimpahla zabo uSibusiso Shozi we-4 Ever Trending Designs, uthe lolu hlelo luzokhulisa umsebenzi wakhe akholwa wukuthi sekuzoba lula ukuwusabalalisa njengoba usuzokhangiswa kumakhasimende ezindaweni ezehlukene.“Umkhakha wezemfashini ukweshayeke kakhulu kulo nyaka njengoba kugasele iCovid-19, eholele ekutheni amabhizinisi amaningi aphazamiseke.
Ngikholwa wukuthi ukusetshenziswa kwesitolo sezobuchwepheshe besimanje kuzoba nomthelela omuhle ekutheni umkhakha esikuwo usekeleke ngezikhathi zonke.”UNksz Nonku Mthembu wophiko lokuThuthukiswa kwezamabhizinisi, ezokuVakasha nezimakethe kuleli dolobha, uthe okubalulekile ngalolu hlelo wukugqugquzela abantu abazifelayo ngemfashini ukuthi bangafuni abasiki bengqephu abakude uma befuna ukuthenga izimpahla zokugqoka kodwa basebenzise abaseduze.“Njengoba umkhakha wezemfashini unezinkinga sibone kukuhle ukuthi sibalekelele ekwandiseni isibalo samakhasimende ngohlelo lokuthenga kwezokuxhumana.
Sikholwa wukuthi luzobasiza ngokuthi izimpahla zabo zifinyelele kubo bonke abantu abafisa ukuthenga kubo,” kusho uNksz Mthembu.I-DFF Emporium ineminyaka emihlanu yasungulwa nguMasipala weTheku ngenhloso yokukhulisa abasiki bengqephu bakuleli dolobha.UNKSZ Kwenzi Nkomo ongomunye  wabasiki bengqephu bezimpahla ezizodayiswa ngobuchwepheshe besimanje, ekhombisa ngomsebenzi wakhe kwethulwa uhlelo oluzothuthukisa umsebenzi wabo eMegacity, eMlaza ngoMgqibelo Isithombe: ZithunyelweUMNUZ Vusi Nxabela osungule inkundla yezokuxhumana okuzodayiselwa kuyo izimpahla zabasiki bengqephu baseThekwini
Uvule inkampani yokuzivocavoca osewole izindondo
UKUKHULA kwakhe emsebenzini kumenze wacabanga ukuthi aziqalele elakhe ibhizinisi kunokuqoqa izindondo zokwenza kahle emsebenzini.UNksz Samkelo ‘Sam’ Xulu (28) waseSeaview, eThekwini uthe ukuzuza kwakhe indondo yokuba iBest Fitness Manager, eKZN, eVirgin Active kumenze wazibona ukuthi ngempela unento enkulu angayenza.Yize ebengazi ukuthi umcabango wakhe ungaba yibhizinisi kwazise ubazi ukuthi ayikho imali ongayithola ngokusiza abantu ukuthi bazivocavoce, baphile kahle.Uthe ngo-2015 waqokwa wabayiBest Fitness Manager, eVirgin Active.
Ngaleso sikhathi wayengumuntu omnyama omncane kunabo bonke abake bathola lesi sicoco kodwa akabange esahlala kulowo msebenzi ngoba esezibona enevuso lokuhlela imicimbi.Ngaphambi kwaleso sicoco uthe ubeke waqokwa waba yiGroup Training Manager, eKZN kuyona le nkampani.“Ngahlela imicimbi efana nama-baby shower, neminye futhi kwangihambela kahle, imali ibingena kodwa kunabantu ebebelokhu bengibiza ukuthi ngizokwenza izinkulumo mayelana nokuzigcina uphilile ngokuzivocavoca.“Le misebenzi yangenza ngazikhumbula ukuthi lo msebenzi engiwenzayo ngangena kuwo ngenxa yemali, hhayi ngoba nginothando lwawo.
Kancane kancane ngangena kulo wobizo.
Ekugcineni ngazitshela ukuthi ngifuna ukuvezela izwe ukuthi into oyithandayo noma ngabe yini, ungayenza ibhizinisi futhi uyingenise imali.
Njengamanje ngiwumsunguli wenkampani iPhoenix Health and Wellness,” kusho yena.Le ntokazi ithi ikhule ithanda i-netball, ebiyidlala isasesikoleni samabanga aphezulu.
Ukwenza kahle kuyo kuholele ekutheni iyokwenza izifundo zeSports Coaching, e-University of Johannesburg.“Ngiwumuntu onesibindi futhi okwazi ukufaka umfutho kukho konke engikwenzayo, inqobo nje uma sengizitshelile ukuthi le nto kuzomele isebenze.“Bekumnandi ukuba yimenenja ngithola nokuhlonishwa ngoba inkampani engiyisebenzelayo inegama kodwa mina ngakhetha ukuyoqala phansi ngivule inkampani engaziwa futhi kuwumkhakha engingawazi ngoba nje bengazi ukuthi nginekhono lokuhlela,” kusho yena.Inkampani yakhe uthe ihlanganyela nezinye izinkampani ezifisa ukugqugquzela ukuthi abantu bazivocavoce.Amanye amakhasimende akhe amakhulu uthi yizinkampani azilekelela ngokwenza izinhlelo zazo zokusiza umphakathi ukuthi uphile kahle.Uke waba yingxenye yabalolonga umzimba beVipaji, eKwaMashu ngesikhathi begubha usuku lwabesifazane ngokubanika ulwazi ngamasu okuzilolonga umzimba, ngo-Agasti nonyaka.NgoMgqibelo uzobe enomkhankaso wokukhuthaza abantu ukuthi bazivocavoce ngenhloso enhle yokuvikela ukuhlaselwa yisifo sikashukela eFountain Court, eSouth Beach.
Oweziphaqululo usethaka amakhambi emvelo
UKUBHEDUKA kweCorona kuleli kuholele ekutheni angene agxile emkhakheni wokuthaka amakhambi emvelo.UNkk Futhi Mkhize, ongumsunguli wenkampani ekhiqiza okhilimu abakhiwe ngezithako zemvelo iNN Skin Care, usengene emkhakheni wokukhiqiza amaphilisi namakhambi emvelo iPhyto Medicine.Ungomunye wabagqugquzela umkhankaso wokuxwayisa abantu ukuthi bagweme okhilimu abakhanyisa isikhumba, obizwa ngokuthi Ngimnyama Ngimuhle.UNkk Mkhize oke wasebenza enkampani yeziphaqulo iRevlon, eyiMake Up Artist, nongumsunguli wesikole esifundisa ngezokuphaqulula, iThe Beauty Academy eseThekwini,  uthe ubenakho ukuwathanda amakhambi emvelo kodwa egxile ekutheni enze ngawo okhilimu abangasilimazi isikhumba.
"Ngo-2018 omunye wabangani bami wangithumelela imininingwane yeworkshop okwakuzobe kukhulunywa ngemikhiqizo eyenziwa ngamakhambi emvelo.
Ngaya kule workshop ngizitshela ukuthi ngifuna ukufunda kabanzi ngawo ukuze ngandise ulwazi lwami ngoba bese ngikhiqiza okhilimu abangenawo amakhemikhali.
Isikhulumi sokugcina sethula inkulumo ngokwenziwa kwamaphilisi nemithi ngamacembe nezihlahla zemvelo, iPhyto Medicine.
Isinqumo  sokuthi ngizongena ohlelweni lokufundela lo mkhakha ngasithatha ngaleso sikhathi.
Ngabuyela eThekwini ngangena ngiphuma eminyangweni ngifuna uxhaso lokukhokhelwa eNyuvesi iPretoria.
Ngaluthola usizo ophikweni olweseka osomabhizinisi eThekwini,  iBusiness Support ngaqala ukufunda ngo-2018,"  kuchaza uNkk Mkhze.Uthe ubelokhu eqhubeka nebhizinisi lakhe lokukhiqiza aphinde adayise okhililmu abangasilimazi isikhumba ebe efunda eceleni.
"Ngithole ukuthi lo mkhakha ubanzi kanti bengizitshela ukuthi ngizofunda ngezihlahla ezimbalwa ebengizazi ezinjengensangu, umhlonyane nezinye.
Lapha sifundiswe ukuthi lezi zihlahla uzicubungula kanjani uthole ukuthi zinaziphi izinto ezelaphayo.
Kumele wazi ukuthi yini eyelaphayo esihlahleni amaqabunga, isiqu, impande, igxolo noma imbali.
Kumele uthole okwelaphayo okumele ukuhlukanise nengxenye yaleso sihlahla engadingeki.
Uma usukutholile okwelaphayo, kumele uthole ukuthi ufaka okungakanani uma sewakha umuthi ukuze isiguli selapheke, nokuthi isiguli sidinga ukuthi sisebenzise into engakanani.
Ubheke ukuthi kumele wenzenjani ukuze ikhambi lingasheshi ukonakala,"  kusho yena.Nyakenye uthe ubesekwazi konke lokho kwase kubheduka iCorona.
Waqala wenza umhlonyane ngoba uyikhambi lo mkhuhlane, wawudayisa.
"Elaboratory bengenza ucwaningo mayelana nokuthi yimaphi amakhambi engingawahlanganisa ukuze ngelaphe iphika ngoba abantu abaningi bebekhala ngokuthi banenkinga yokuphefumula.
Inhloso yami bekungukuthi ngisize nabantu abadala ngoba iphika liyabahlupha,"  kusho yena.Uthe kunohlelo olulandelwayo lokubheka ukuthi ngabe amakhambi osuwathakile aphephile, obekumele alulandele ngesikhathi.
"Nginqume ukuthi amakhambi engizowenza azoba ngamaphilisi angama-capsule.
Ngithe ngiqeda ukulwenza kwafika isivunguvungu sesibili seCovid-19.
Safika sesinamandla abantu abaningi beyidinga into ezobasiza, kwavuleka ithuba lokuthi amaphilisi ami angene emakethe adayiswe namanye amakhambi emvelo.
Njengamanje adayiswa ekhemisi laseSpar eMega City, esitolo esidayisa imikhiqizo eyenziwe ngezinto zemvelo iPhila Phakade  eThekwini naseGauteng,"  kusho yena.
Ufuna ukufukula abadwebi kuleli
INTOKAZI yaseManzimtoti eThekwini, eyaqoka ukwenza iziqu zokuba wumdwebi yize unina wayengahambisani naleso sinqumo efuna ibe ngudokotela, ithi ayizisoli ngalokho.UNksz Nontobeko Msomi (32) uthi akazisoli ngokungena emkhakheni oneqhaza elikhulu ekuthuthukiseni amaciko.UNksz Msomi owenza izifundo zeFine Arts eDurban University of Technology, uyimenenja eyengamele imisebenzi yesikhungo esibhekelela ukuthuthukiswa kwabadwebi, i-ArtbankSA engaphansi kweMuseum yaseBleomfontein.
Uthe lo mkhakha udinga umuntu onothando olujulile kwezobuciko ngoba ukuchuma kuwona, kudinga intshisekelo.UNksz Msomi osemnkantshubomvu kulo mkhakha uthe inhloso yakhe ngukwenza ushintsho empilweni yamaciko angabadwebi ngoba uyabazi ubunzima bokuba kule ndima futhi kuningi akubone ngesikhathi esafika, emuva kokuqeda izifundo zakhe.“Kuningi engifisa ukukulungisa emkhakheni wezamaciko okungangamandla ami nengibona kungalekelela ozakwethu esinabo kulo mkhakha ongelula neze, njengoba waziwa ngokuthandwa ikakhulukazi ngabamhlophe.
Ukwentuleka kolwazi ezikoleni zabantu abamnyama nakho kuyangikhathaza ngoba baningi abantu abasha abanekhono eliyisimanga lokudweba,” kubeka le menenja.Echaza ngomsebenzi awenzayo e-ArtsbankSA, uthe isikhungo asisebenzelayo sithenga imisebenzi yabadwebi abasafika kwimakethe ngenhloso yokudayisela iminyango kahulumeni, amabhizinisi azimele kanjalo nabantu abathanda ukuhlobisa ngemidwebo emizini yabo.Usezinze eFree State ngenxa yomsebenzi, uke waba ngusihlalo wekomiti lohlelo lwezamasiko eThekwini, elalingaphansi kwengqungquthela eyayengamele amazwe wonke eyayihlelwe yiTheku, i-21st International AIDS2016.
Uke waba ngusihlalo wekomiti lemibukiso yemisebenzi yabadwebi eKZN SA Gallery eseGlenwood, eThekwini.UNksz Msomi uke waveza amagalelo akhe naseBAT Centre Trust waphinde wasebenza eVisual Arts Network of South Africa, ebambe iqhaza ekuthuthukisweni kwamaciko nabadwebi.
Ukhethe ukugxila emakhaya olapha amehlo
NGESIKHATHI ozakwabo bevula amabhizinisi emadolobheni, uNksz Duduzile Ntandoyenkosi Sibisi (25) uvule ibhizinisi elisiza abahlushwa amehlo eTugela Ferry, KwaZulu-Natal, iSibisi Optometrist.Le ntokazi ezalelwe eDannhauser, ineBacher of Optometry ezithole eNyuvesi yaKwaZulu-Natal lapho ifunde khona kusukela ngo-2013 kuya ku-2016.Itshele Isolezwe ukuthi emva kokuphothula iziqu zayo isebenze eTorga Optical, e-East London, kusuka ngoMashi 2017 kuya kuJulayi 2017.“Ngesikhathi ngisebenza bengifuna ukuthi igama lami libe khona ukuze ngithi uma sengiboleka imali yokuqala ibhizinisi kube lula ukuthi ababolekisa ngemali babone ukuthi ngiyakwazi ukukhokhela izikweletu zami.
Ngibuye KwaZulu-Natal ngo-Agasti ngo-2017, ngase ngivula ibhizinisi iSibisi Optometrists eTugela Ferry ngoNovemba 2017,” kusho uNksz Sibisi.Uthe ngoJulayi 2019 uvule igatsha lesibili leSibisi Optometrists, eliseCentral Medical Centre, eMgungundlovu, khona usebenzisana noMnuz Sthembiso Bhengu amqashe njengodokotela wamehlo kuleli gatsha.“Ngesikhathi ngiqala ukwenza iziqu ze-optometry ngangingazi kakhulu ngalo mkhakha kodwa ngangena kuwo ngoba ungajwayelekile.
Ngiwuthandile sengiphakathi ngabona ukuthi ngizokwazi ukuvula ibhizinisi lami uma sengiqede iziqu.
Bengenza ucwaningo lokuthi kudingeka malini ukuze ngibe nenkampani yami.
Ngifuna ukuthuthukisa impilo yabantu basemakhaya ngokuqinisekisa ukuthi banamehlo asesimeni esifanele.
Yingakho ibhizinisi lami lisendaweni esemakhaya,” kusho uNksz Sibisi.Uthi icebo lokusebenzela eCentral Medical lavela emuva kokuxoxa nodokotela ababili okuwuDkt Sanele Mdluli obhekelele zonke izifo noDkt Saziso Mthembu, owudokotela wamazinyo ababona kungcono ukuthi bavule isikhungo sezempilo sodokotela abamnyama.“Saqala ukusebenza ndawonye ngoMashi 2019, sakwazi ukuvula ngoJulayi 2019, sisasebenza namanje eCentral Medical Centre, eMgungundlovu.
Kukhona udokotela wezifo zonke, owamazinyo, owamehlo, occupational therapist, physiotherapist, social worker, dietician ne-clinical psychologist.”Uveze ukuthi akulula ukuba wusomabhizinisi omnyama omncane kodwa izingqinamba uyazinqoba ngokuxoxa nozakwabo abawodokotela nabantu athenga kubo impahla nokuhlonipha wonke umuntu asebenzisana naye okubalwa neziguli zakhe.Le ntokazi ithe ifuna ukuvula ibhizinisi lokusiza abanenkinga yamehlo njalo ngonyaka ezindaweni ezihlukene ezisemakhaya ngoba ifuna ukukhombisa abesifazane ukuthi kuhle basebenze, nokufundisa imiphakathi ngokubaluleka kokunakekela amehlo.Abantu ethi bayigqugquzelayo le ntokazi ngunina nomndeni wakoninalume.Iphethe ngokuthi ifuna nokwenza iziqu zeMasters nePHD ukuze igcine isifundisa abafundela ukuba wodokotela bamehlo ezikhungweni zemfundo ephakeme.Eminye imininingwane ngeSibisi Optometrists iyatholakala emakhasini ayo kaFacebook, Twitter naku-Instagram.
Udayisa amakota ukuze ayofunda owaKwaMashu
UKUBA nothando lokufunda kwenze intokazi yaseThekwini yavusa ibhizinisi elinganakekile elokishini langakubo ukuze ikwazi ukukhokha imali yesikole.
UNksz Thembi Zondi (24) wakwaK KwaMashu owenza iForensic Investigation e-Unisa, uvule ibhizinisi lamakota esimanje okuyinto ejwayelekile kwezinye izifundazwe.
UNksz Zondi ohlala nomkhulu, odadewabo ababili nomfowabo, uthe wathola umqondo waleli bhizinisi evakashele koninalume eGoli.“Ngafika ngabona indlela amakota athengwa ngayo eGoli ngabona ukuthi ngasekhaya awekho mhlawumbe kungaba yibhizinisi elehlukile.“Ngaqala ngenza ucwaningo lokuthi yenziwa kanjani ikota, ngabheka ukuthi ngingawenza kanjani awami ahluke.
Ngithe ngisanda kuqala ibhizinisi kwavele kwafika iCovid-19 kwadingeka ngime ukudayisa,” kusho uNksz Zondi.Lokhu akuzange kumthene amandla waqhubeka netoho alibambe kwesinye sezitolo eGateway ngenhloso yokuhlanganisa imali yokulikhulisa uma libuya.“Angisenzi amakota kuphela, kukhona nezinye izinhlobo zokudla abantu abahlala bezidinga ngokushesha.“Ishwarma, ama-burger nekota yikhona okuthengwa kakhulu.
Umphakathi uyangeseka ngoba noma ngingekho ngisetohweni bayafika bezothenga,” kusho uNksz Zondi.Ephetha uthe usefake nomfowabo omncane uNjabulo Zondi (22) osala abambe ibhizinisi uma esebenza yena.
Into eseyinkinga wukuthola imishini esheshayo angakwazi ukwenza ngayo isikalo sokudla okuzonela okungenani abantu abangaphezulu kwababili ngesikhathi.“Asisenabo abazali ngabe bayasixhasa noma ngomshini omncane, ngingajabula uma kukhona lapho esingathola khona uxhaso ngoba abantu bagcina sebelinda isikhathi eside.
Angifisi badube ngoba ngizolahlekelwa amakhasimende ekubeni ngifunda ngayo imali yokudayisa,” kusho uNksz Zondi.
Inkulu ingcindezi kwabesifazane abafuna izinqa
LIKHULU isasasa ezinkundleni zokuxhumana ngokwakha izinqa.
Yize kungeyona into entsha ukuthi kube nabantu abachazwa izinqa nabafuna ukuba nezinqa ezinkulu kodwa muva nje kubukeka sengathi abantu besifazane abaningi bayazifela ngokuba omapakisha.
Lokhu kudalwa izinto eziningi njengoba sekukhona nezinkundla zokuxhumana okunamekwa kuzo izithombe sakuncintisana.
Ukusha okhalweni nokuba umapakisha yikho okubukeka kuhamba phambili kulezi zinsuku kwabesifazane.Sekuze kwaholela ekutheni kube nenqwaba yama video becobelelana ngolwazi olungabasiza basheshe babe nezinqa ngokushesha.
Nababukeka benazo izinqa kodwa bayazifela ngokuzibumba baziqinise kahle baphinde bagqoke izinto ezibamba zizikale ukuze zigqame kakhulu futhi zithi qhunsu.
Ongoti bezokuzivocavoca bathi ukushintsha kwesimo sempilo nokuzithanda kwabantu besifazane futhi bafune nokubukeka kahle uma begqokile, yikhona lokhu okwenza bathande izinqa ngalolu hlobo.Ungoti wezokuzivocavota, uNksz Sam Xulu  wePhoenix Health & Wellness eThekwini uthe ziningi izindlela zokukhulisa izinqa ngendlela enempilo kubantu ngaphandle kokuthi baze benze izinto ezizobeka impilo yabo engcupheni.
Ukukhuthalela ukwenza amasquats nsuku zonke kuyazibumba izinqa zize ziphume ubone sekuthe putshu njengabo omapakisha.
UNksz Xulu uthe njengamanje liphezulu izinga labesifazane abalilekelela ngalolu hlobo losizo ukuqinisekisa ukuthi bayaba nezinqa yize kungeyona into oyenza ngosuku olulodwa bese kuyalunga."
Abanye abantu baye bafune ukwenza izindlela ezisheshayo nezidinga imali eningi ukubona ongoti njengokuthatha amafutha kwezinye izingxenye zomzimba bawafake ezinqeni.
Kuningi nokunye okudinga imali eshisiwe kodwa zikhona izindlela ezinempilo nezingenabo ubungozi njengokuthi usebenzise izindlela ezahlukene zokuzivocavoca ezizoqinisa izicubu.
Izinqa yizona ezinezicubu ezinkulu emzimbeni womuntu nokwenza umehluko usheshe ube khona uma umuntu eseqale nokukhuthalela amasquats," kusho uNksz Xulu.Eqhuba uNksz Xulu uthe kunephutha abanye abavamise ukulenza baqale ngezinqa umuntu ebe esazobuye afune ukwehlisa isisindo somzimba.
Ukuqala ngokuzinciphisa uma ufuna ukubona izinqa kuyasiza ngoba uma uzoqala ngenzinqa ugcine ngakho uzobanjwa ukhwantalala.
UNksz Xulu uthe ngesikhathi seziputshukile izinqa sewunciphisa isisindo somzimba, kushabalala konke ngoba nazo ziyaphela izinqa zakho ngenxa yokwehla nokuthamba kwezinyama.
Kuwona lama video asabalala ezinkundleni zokuxhumana okubalwa noTik Tok kukhona ngisho uhlobo lwamabhulukwe abukeka njenge legging nawo akhuthazwa kakhulu kwabesifazane.
Lama bhulukwe akhombisa owesifazane onentshoshovela yesishwapha ongathi angaligqoka kuthi putshu izinqana kuze kube sengathi ziyakaleka phakathi nendawo nokubachaza kakhulu abesifazane.
Ngaphandle kwawo, sekunanezinhlobo nezimpahla zokuzivocavoca ezigqokwayo ukuqinisekisa ukuthi noma ngabe unenkinga yamathanga amakhulu ukwazi ukusizakala usheshe ubone umehluko ezinqeni.Ephetha uNksz Xulu uthe njengoba kuhlala kushiwo kubantu besifazane ukuthi imzimba yabantu ayakhiwe ngokufana, naye uyabakhuthaza ukuthi umuntu noma ezinakekela kodwa angazifakeli ingcindezi yokufuna ukufana nse nomunye umuntu ngoba akusoze kwenzeka.
Okungakulekelela ekhaya :-Kunebhade elibizwa nge-resistance band liyilasitiki elinwebekayo nelisetshenziswa kakhulu emathangeni, emadolweni nasemlenzeni elikwazi ukusiza wakhe isicubu ezindaweni eziningi ngesikhathi okubalwa nezinqa.-Ungaqala uzijwayeze kancane ekhaya wenze amasquats okungenani  awu-50 kuya ku-100 njalo ekuseni uma uvuka.-Noma ngabe ukhonze ukufaka lamabhulukwe aputshuzanayo kodwa lekelela umzimba ngokudla okunempilo, ukuphuza amanzi bese usebenzisa izindlela zokuzivocavoca ezihambisana nokwakha izinqa.-Ungathi zisuka udumele ukulungisa izinqa, zihlangabeze ngokubheka nezinye izingxenye zomzimba ezingakwenza ungawuboni umehluko njengesisu namathanga amakhulu.-Noma ngabe sewujahe kangakanani ukubona umehluko, ungazigqilazi izicubu zomzimba ngokuzivocavoca ngokweqile ngoba kuzokudalela izinkinga esikhundleni sokusizakala.
Nikeza umzimba ikhefu nezicubu zingagqilazeki.
Ukhiphe incwadi ngempilo kaNcwane
UMFELOKAZI wesihlabani somculo wokholo esingasekho emhlabeni, uSfiso Ncwane, ukhiphe incwadi ekhuluma ngempilo yomyeni wakhe.Lezi zindaba uziveze ekhasini lakhe enkundleni yokuxhumana i-Instagram izolo.
Uthe le ncwadi esihloko sayo sithi For The Love Of Sfiso Ncwane iphume ngoLwesine ebusuku.Ubonge inkampani i-Izani Publishers ngokuqinisekisa ukuthi le ncwadi ebese ikade ilindwe ngabomvu igcina ilibonile ilanga.“Isiyatholakala kithina, kodwa ngesonto elizayo izoqala itholakale emashalofini ezitolo ezidayisa izincwadi iCNA ne-Exclusive Books,” kusho u-Ayanda.Uthe ubengaqondile ukuthunuka abalandeli bomyeni wakhe amanxeba ngokubhala le ncwadi.“Ngibone abantu behlengezela izinyembezi ngesikhathi befunda le ncwadi emcimbini.
Ngiyanithanda nonke, ngicela nithakasele uhambo lo mndeni wakwaNcwane enizofunda ngalo kule ncwandi,” kusho u-Ayanda.Ufisele abantu ukufunda okuhle, wathi unethemba lokuthi bazoyithakasela le ncwadi.
Abalandeli bakhe bazithakaselile lezi zindaba zokukhishwa kwencwadi kaSfiso.Abaningi baveze ukuthi abasakwazi nokulinda indlela abalangazelele ngayo ukuyifunda.Bamncomile u-Ayanda ngesibindi sakhe nokukwazi ukumelana nesimo esinzima sokushiywa umyeni wakhe esemncane.Abanye bambize ngeqhawekazi, betusa ukusebenza kwakhe kanzima.Imizamo yokuthola ukuphawula kwakhe ayiphumelelanga.
Ethintwa u-Ayanda ukhale ngokuthi usashayela ucela ukuphinde afonelwe emuva kwemizuzu ewu-45.Ngesikhathi asibekile ucingo lwakhe beselukhala lungabanjwa.
Uzishaya isifuba okhiqiza abekhilikithi elokishini
SITHEMBISO MKHIZEUZISHAYA isufuba ngabadlali bekhilikithi asebakhiqizile uSandile Caluza (32) ongumqeqeshi aphinde abe umnikazi weLindelani Cricket Club yaseThekwini.Leli qembu lisungulwe uCaluza ngo-2008.
Kukhona elabafana elidlala kwiKwaZulu-Natal Cricket Premier League nelamantombazane eliyibamba kwiKwaZulu-Natal Women Cricket League.
Lona lisungulwe ngo-2011.ILindelani Cricket Club iphinde ibe no-under 11, 13 no-15 ohlanganise ubulili.Yilo leli qembu elikhiqize uNondumiso Shangase noNonkululeko Mlaba abebeseqenjini lesizwe ebelimele elakuleli kwi-2020 ICC Women's T20 World Cup, e-Australia.Kuyimanje uNondumiso useBangladesh, uhambe neqembu lakuleli elibizwa ngeSouth Africa Emerging Women's Squad.UCaluza wakwa-C eNtuzuma utshele Isolezwe ukuthi kulezi zinsuku ujabule njengoba iningi labadlali bakhe belibizelwe esikwatini saKwaZulu-Natal, sabafana namantombazane.Uthe emqhudelwaneni wamantombazane, iCSA Top 6 Provincial Championships, ebisemasontweni edlule, e-East London, abadlali bakhe abebesesikwatini uNobuhle Busani (16) obhethayo, Ayanda Hlubi (16) oyi-fast bowler noNosipho Yaka (18) oyi-wicket-keeper.
Bonke laba abaseLindelani.UCaluza uthe abanye uSabathile Madlala (23) waseChesterville, oyi-bowler noSisanda Ngubane (15) waseMlaza oyi-spin-bowler.Kubafana abebedlala kwi-CSA 3 Day Provincial Week, ePaarl, eWestern Cape, bekubizwe uNhlakanipho Mpongose oyi-fast bowler no-Andile Simelane waKwaMashu, obhethayo.
"Kungijabulisa kakhulu ukubona abadlali abakhiqizwe yimina bedlala emazingeni aphezulu.
Lokhu kuwubufakazi bokuthi noma ngabe uhlala kuphi uyakwazi ukuphumelela.
Ubani owayengasho ukuthi iLindelani ingakhiqiza abadlali abayibamba eqenjini lesizwe lekhilikithi, okuwumdlalo okukhonya kuwo abezinye izinhlanga.
Isifiso sami ukubona sanda isibalo samaqembu ekhilikithi emalokishini.
Lokhu kuzodala nokuthi sande isibalo sabadlali abampisholo emaqenjini esizwe.
"Bheka nje, ngayo ikhilikithi uSimelane uthole umfundaze eMaritzburg College, wenza uGrade 11.
Ungomunye wabadlali bami engiziqhenyayo ngabo.
Kule minyaka ewu-17 usedlale eqenjini lesizwe lika-under 19.
Ngo-2019, wayedlala eqenjini laKwaZulu-Natal ebelidlala kwi-CSA Provincial One-Day Challenge.
Impumelelo yakhe yakamuva ngeyokubizwa kumaDolphins ngesikhathi edlala kwiMomentum Cup naku-T20.
"Ngakolunye uhlangothi, noNondumiso wenza izimanga eBangladesh.
Ngibonga uNkulunkulu ngokuthi ngiqeqesha abantu abazimiselayo.
Kayigcinile iLindelani ngalaba badlali, baningi esazobakhiqizela elakuleli.
Into esiphoxile nje yiyo iCovid-19.
Iligi kasiyidlalanga," kubeka uCaluza.Iligi iKZN Women Cricket League neCricket Premier League azoqala ngoSepthemba asongwe ngoMashi wonyaka ozayo.
Kwamvulela uMnyango wemali ukuqoqa udoti
ABANTU abaningi bayakujabulela ukubizwa ngamagama amahle ahambisana nezikhundla abaziphethe emsebenzini, ikakhulukazi uma beqashwe yizinkampani ezinkulu kodwa owesifazane waseNgwelezane washiya umsebenzi wokuba wumabhalane wakhetha ukuqoqa udoti emigwaqweni.UNkk Nokubonga Mnyango abanye abambiza ngoBabes Kadoti, uthi akumkhathazi lokhu ngoba vele udoti uyawuthanda futhi akaligqizi qakala iphunga elibi elithaphuka kuwo.UNkk Mnyango ungumsunguli wenkampani uThando Recyclers, le nkampani uthi ikhuthaza umphakathi ukuthi ungawulahli budedengu udoti, iphinde ukhuthaze wona umphakathi ukuthi uzenzele imali ngokuqoqa udoti osengabuye usetshenziswe ngokuthi uwudayise.Le nkampani uthi uyisungule ngemuva kokuthi ebone ukuthi kanti udoti uyimali.
Lokhu uthi wakubona ngesikhathi ethunywe enkampanini abeyisebenzela ukuthi ayodayisa amaplastiki asesebenzile asetshenziswa yile nkampani ukuhlola ukuthi izingodo ezidayisayo ziswakeme kangakanani, ngo-2014“Bekungakhethwa ukuthi ngubani othunywa ukuthi ayodayisa oplastiki, ngo-2014 kwathunywa mina, ngathatheka uma ngibona ukuthi kanti udoti unemali ngabuye ngabuza nokuthi kungani bewuthenga bangitshela ukuthi bakwenzela ukuthi kongiwe imvelo.“Uthando lwami lokonga imvelo lwaqala lapho, angibange ngisachitha sikhathi ngaqala ngaqoqa udoti ngawubeka egcekeni lami ngaphambi kokuthi ngiye emsebenzini.
Kwabaningi ukuqoqa izigubhu, amabhodlela, amathini namaphepha kwakubukeka njengokuhlanya,” kusho yena.Lo mcabango womakhelwane uthe waqina kakhulu ngesikhathi eseyeka umsebenzi enza lo msebenzi ngokugcwele ngo-2015.
Imali ayithola emsebenzini uthe wathenga iveni elidala waliqamba ngokuthi “money maker”.Ngawo lowo nyaka wangenela umncintiswano owawuhlelwe uMkhandlu uMhlathuze, iResponsible Tourism Challenge, emunxeni oqondene nokuqoqwa kukadoti.
Wawina isikali asisebenzisela ukukala udoti, okwamsiza ukuthi avule isikhungo esizothenga amabhodlela, izigubhu namaphepha emphakathini.“Ngo-2017 kwavuleka elinye ithuba ngangena ngaphansi kohlelo lwakaCoca-Cola Beverages SA (CCBSA) olukhuthaza ukuthi abafundi baqoqe udoti ikakhulukazi izigubhu, amabhodlela namaphepha.
Ngathola izikole ezingu-14 engazifaka kulolu hlelo, zenza umsebenzi oncomekayo okwaholela ekutheni ngichonywe uphaphe lwegwalagwala, emncintiswaneni iBusiness Women of the Year ohlelwa yiyo iCCBSA,” kusho yena.
Usezakhele ugazi ofundisa ontanga ukupheka
USEPHENDUKE intandokazi kontanga yakhe umfundi obafundisa ukupheka nokubhaka.USiphesihle Mhlongo (14) waseNewlands West, ofunda uGrade 9 eCanaan College eMlaza, unamakilasi okufundisa ezingane ezineminyaka ewu-10 kuya phezulu ukupheka nokubhaka.Uthi uyazifela ngokupheka kanti akasakhumbuli ukuthi waqala nini ukusiza unina ekhishini kodwa akukhumbulayo wukuthi wayesemncane, kangangoba unina wayenqaba ukuthi enze ezinye izinto ayefisa ukuzenza ngoba esaba ukuthi uzolimala.
"Izingane ezingangami eziningi azikwazi ukupheka.
Yebo, ezinye vele azithandi ukupheka kodwa ezinye ziyathanda ukuthi azinabo abantu abazifundisayo ngoba omama bahlale bematasatasa ngoba impilo esiyiphilayo njengamanje iyashesha,"  kusho uSiphesihle.Unina wakhe uNkk Nomusa Mhlongo, uthi indodakazi yakhe yaqala ukumsiza ekhisini ineminyaka emihlanu.
"Esaqala, ngangisaba ngicabanga ukuthi uzolimala.
Wayethanda ukungiqobela u-anyanisi notamatisi, ngagcina ngivuma ngoba ngibona ukuthi uyathanda ukuba sekhishini,"  kusho unina kaSiphesihle.UNkk Mhlongo uthe indodakazi yakhe ithe ngesikhathi isikwazi ukupheka yathi ifuna ukuzama amanye amaresiphi ebiwafunda emabhukwini noma kwiTV.
"Uma ngihamba naye siyothenga esuphamakethe uba nohla lwakhe lwezinto afuna zithengwe ukuze asiphekele,“  kuchaza unina.Ngenxa yothando lokupheka, uSiphesihle useke waya amakilasini okupheka athelwa  ngumpheki uZanele Zyl, nakaNonjabulo Nzuza.
"Okwamanje ngenza amakilasi ngesidlo sasekuseni ngoba isidlo sasekuseni sibalulekile.
Ngokubona kwami wonke umuntu kumele akwazi ukwenza isidlo sasekuseni.
Awudingi ukuthi ube nezinto ezibizayo  ungasebenzisa izinto ezikhona ekhaya,"  kusho umpheki omncane.Uqhube wachaza ukuthi abazali bakhe bayamsiza kodwa babuye bakhathazeke uma esezinikele kakhulu kulo msebenzi wakhe ngoba bebona ukuthi uzofeyila.
"Ngiyazithanda izinhlelo zokupheka nokubhaka, uma ngipheka ngifuna ukupheka ukudla othi uma ukubuka ukuhhalele.
Okwamanje ekilasini lami ngiba nabantu abawu-10 abafundayo  ngenxa yokuthi indawo engiyisebenzisayo incane.
Okwamanje bekusengabanye abafundi abangangami engibafundisayo, ngisacabanga ukuthi ngingakwazi yini ukufundisa nezinye izingane ezincane ngoba ngiyazithola izingcingo kubazali bebuza ukuthi awekho yini amakilasi abaneminyaka engaphansi kuka-10," kusho uSiphesihle.
Umkhankaso wokugqamisa ubuciko namasiko akuleli
ABAKHIQIZI besiphuzo seGin esizakhela igama kuleli iBlack Crown Gin & Tonic bahlose ukuqhakambisa ikhono lamaciko akuleli kanye namasiko ngomkhankaso abawenza ezinkundleni zokuxhumana nasemcimbini .
Lo mkhankaso obizwa nge#WearYourCrown usebenzisana namaciko okubalwa kuwo abadwebi, abathwebuli bengqephu, abanekhono lokuxuba iziphuzo ezahlukene nabasiki bengqephu.
Usuqalile ezinkundleni zokuxhumana kanti nabantu abaqokelwe wona bayawuqhuba nasemakhasini abo, kanjalo nasezindaweni abasebenzela kuzo nangasemakhaya abo.Abahleli bawo bawuqale ngenyanga yamagugu nyakenye kanti  kulindeleke ukuthi kuqambe kushaya uMeyi sewuvuthiwe.
Ibhungu lakuleli elinomsebenzi othandwa ngisho phesheya kwezilwandle uGreatjoy Ndlovu ungomunye wamaciko akhangisa ngomsebenzi wawo ngaphansi kwalo mkhankaso.
UNdlovu umsebenzi wakhe uthandwa ngisho amaciko aphesheya kwezilwandle okubalwa noMarie DuVernay owathenga umsebenzi wakhe.Abathwebuli bengqephu esemazingeni omhlaba oThemba Mbuyisa, David Blaq, Shane Burnell nabo bayingxenye yalo mkhankaso wezobuciko ngokubambisana noLeeroy Jason.
Kulindeleke ukuthi izithombe zabo zengqephu zixoxe indaba ngemisiko eyahlukene yezinhlanga ezahlukene nezenza iNingizimu Afrika yehluke kwamanye amazwe.
UJulian Short oxuba iziphuzo ngendlela ewubuciko evamise ukubonakala emcimbini emikhulu yethelevishini naye uqokelwe ukuba yingxenye yalo mkhankaso.
FUNDA: Ucwaningo luveza okuthandwa abesifazane
KUNOMKHUBA wokuhlekisa ngabesifazane, kuthiwe abazazi ukuthi bafunani, kuthiwe bayakwazi ukuzenzisa ngisho into bengayithandi.Ucwaningo lwakamumva olwenziwe yiMyEcho kwabesifazane abangu-1000 bakuleli, lucacisa kahle ngokufunwa yibona.Lwenziwe ukubheka kuyo yonke imikhakha yempilo okubalwa umbono wabo kwezempilo, ezobuhle, ezothando nezokuvakasha.UNksz Bette Midler obengomunye wabagqugquzeli kulolu cwaningo olubizwa ngeWhat Women Want, uthi kuhlaba umxhwele abakutholile.Phakathi kwalokhu abebebuzwa kona abesifazane ukuthi yiziphi izimonyo abazithandayo nokuthi bazihlelela kanjani ezezimali.
Ohlangothini lwezobuhle abesifazane baveze ukuthi bakhonze kakhulu i-lipstick nokokuziphophotha ebusweni.Kwezezempilo kuvele ukuthi okubakhathaza kakhulu ukuyobonana nodokotela olapha izinkinga zabesifazane iGynaecologist.Bathe kuba nzima ukukhetha abazoya kuye.
Ngesikhathi bebuzwa ukuthi yini abayisaba kakhulu ngokwezempilo baveze ukuthi basaba ukukhuluphala, ukuba nokhwantalala nokuba nomdlavuza.Mayelana nokuthi bafuna ukuhamba udokotela wesilisa noma owesifazane yini oyiGynaecologist, kuhlukane imibono.
Bangu-71% abathe bancamela ukuya kowesifazane.
Bechaza isizathu ukuthi kungcono ngoba owesifazane uyayiqonda kangcono imizimba yabo.
Bathe kuyasabeka ukutshela udokotela wesilisa izinkinga ezithinta imizimba yabo.Bebuzwa ngezothando bathe ukuxoxisana yikona okwenza izinto zihambe kahle.
Bakhale nangokuthi bafuna ukunikezwa isikhathi esiningi yizithandwa zabo ukuqinisa uthando.
Baveze nokuthi izipho abafisa ukuthengelwa zona ngabathandana nabo, ubucwebe.AMAJINI asahamba phambili kwabesifazane abaveze ocwaningweni ukuthi bayazifela ngawo Isithombe: INSTYLE.COMMayelana nezindawo abafisa ukuzivakashela ngamaholide babale iParis neKapa futhi kube nendawo yokuzibhucunga umzimba.
Kwezemfasini abadala bathe bagqoka kakhulu kwaWoolworths bese kuthi abaneminyaka ephakathi kuka-18 no-24 bagqoke kwaMr Price.“Sithole ukuthi abakujabulela kakhulu ngokuba umuntu wesifazane ukuthola izingane.
Bathe ayikho into ejabulisa njengomuzwa wokuba ngumama.
Bayakujabulela nokugqoka, abathe amajini yiwo abenza bazizwe bebahle kakhulu kuwona,” kusho umbiko wocwaningo.Lolu cwaningo lwenziwe ngokuhlanganyela yiMyEcho Survey Platform neMooiste Clothing Boutique.
Lwenziwe ngokusebenzisa izinkundla zokuxhumana ngeWomen’s Day nonyaka, kwaqoqwa izimpendulo ezingu- 1 151 ezweni lonke kwabesifazane abaxube izinhlanga neminyaka.IMyEcho yasungulwa yiLightstone Consumer okuyinkampani eyenza ucwaningo lwezimakethe, egxile ePort Elizabeth, e-Eastern Cape.
Ubambisene nesithandwa sakhe enkampanini yabo
UKUNGAYITHOLI inkampani ezomqeqesha ukuze athole isitifiketi sakhe kuholele ekutheni agcine esewusomabhizinisi.UNksz Sabeliwe Gwala ungomunye wabanikazi benkampani iBambelela Steel Works And Alluminium eyenza amafasitela e-alluminium, ama-carports, amasango ensimbi, ama-buglar gaurds.UNksz Gwala ungene kulo msebenzi ngo-2015.
Ngaleso sikhathi ubenza uN6 kwiHuman Resource, eLangeni College, eseNtuzuma.“Angiyitholanga inkampani ezongiqeqesha kwiHuman Resource.
Angizange ngidikibale kodwa ngaphuma ngingena ezinkampanini ngenza noma yimuphi umsebenzi engiwutholayo,” kusho uNksz Gwala.Ngo-2015 uthe wahlangana noMnuz Joe Munguembe owayenza lo msebenzi.“Ngamtshela ukuthi ngifuna umsebenzi, akazange anginake wabona intombi washela.
Ngaleso sikhathi ngangigxile ekutheni kumele ngithole umsebenzi ngamziba ngaqhubeka ngafuna umsebenzi.
Ngenza amatoho ehlukene okubalwa kuwo ukuhlanza izindlu, ukuba uweta neminye.
Ngabuye ngahlangana naye wangitshela ukuthi ibhizinisi lakhe selikhulile kungaba njani ngifike ngizobona ukuthi yini engingayenza,” kusho uNksz Gwala.Wafika ibhizinisi selikhulile kodwa indlela uMunguembe ayeliphethe ngayo yayenza ukuthi lingakhuli ngendlela efanele.
Wabona ithuba lokuthi alikhulise.
Waqala ngokuvula ikhasi lalo ibhizinisi wamsiza ekutheni benze izinhlobo eziningi zamafasitela neminye imisebenzi yensimbi ukuze amakhasimende athole konke akufunayo.“Ngenxa yokusebenza kwami savumelana ngokuthi kungcono ngingabi ngumsebenzi kodwa nami ngibe ngomunye wabanikazi bebhizinisi.
Njengamanje sinemoto yethu esidiliva ngayo umkhiqizo wethu.
Kancane kancane kuzogcina kuyile nto esiyiphuphayo,” kusho uNksz Gwala.UNksz Gwala noMunguembe sebeyizithandani kanti bathi ukuthandana kwabo akuliphazamisi iphupho labo.UNksz Gwala umsebenzi wakhe omkhulu ukufuna amakhasimende, ahambe aye emizini yawo ayokala amafasitela, izicabha, amasango nalapho kuzofakwa khona i-carport.“Ngesinye isikhathi amakhasimende aba nokungingabaza ukuthi ngiyakwazi ukukala kahle.
Bangibuza kaningi ukuthi sengike ngawenza yini lo msebenzi phambilini noma ngiyaqala.
Uma sekuzofakwa bebona ukuthi lokho okufakwayo kungena ngendlela baba nokungethemba baze babuze nezinye izinto kimi.
Ngemuva komsebenzi ngibuye ngibafonele ngibabuze ukuthi benelisekile yini ngomsebenzi wethu.
Lokho kwenza ukuthi kube yibo abasitholela amanye amakhasimende,” kusho yena.Uthe ziningi izinto ezintsha eziqhamukayo kulo mkhakha wabo.
Yena uhlale efunda izinto ezintsha bese etshela isoka lakhe ngazo baqale ukuzikhangisa amakhasimende azibone.Nakuba ibhizinisi labo ethi likhula kahle uthe kukhona ababona bebancane bangafuni ukubakhokhela ngendlela.“Sesize safunda ukuthi ingxenye enkulu yemali umuntu ayikhokhe ngaphambi kokuthi senze umsebenzi ngoba besiba nenkinga amakhasimende engasikhokheli kahle.
Sigcina sishodelwa yimali yokwenza imisebenzi yamanye amakhasimende,” kusho yena.
Okuhloswe wuSihlalo webhodi  loMgeni Water
Igama elithi Gabsie alisilo isidlaliso ngoba lithathelwa esithakazelweni sakubo esithi Mgabadeli.Ukuqinisekisa ukuthi abantu bathola amanzi ahlanzekile le ntokazi yaseManyiseni, eyakhulela eShowe ihlela ukwakha amadamu amathathu amanzi kule minyaka ezayo.“Idamu elilodwa sesiyitholile indawo yokulakha kodwa kusazokwenziwa ucwaningo kuhlolwe imvelo nokunye okuningi okwenzeka ngaphambi kokwakha, sinethemba lokuthi kuzothi kuphela unyaka kube sekunyakazeka.
Elesibili sizoxoxa noMnyango wezeziMali ngoba sizodinga ukuthi siyofuna imali.
elesithathu elizoba seMkhomazi, inhloso yethu wukuqinisekisa ukuthi bonke abantu banamanzi ahlanzekile.”Uthe iNingizimu Afrika yizwe elingenawo amanzi amaningi washo nokuthi njengoba kuyisebusika KwaZulu-Natal imvula ayibonwa.Ukulwa nale ngqinamba yokungabikho kwamanzi amaningi eNingizimu Afrika, Umgeni Water uyawagcina amanzi ehlobo uma izulu lina.Lawo manzi uNksz Mathenjwa uthe asetshenziswa ebusika ngoba benza njengentuthane eqoqa ukudla kwayo ehlobo.Uveze ukuthi ufuna kube nohlelo lokuxoxa namakhosi nezinduna ngendlela abantu ababekwa ngayo ezindaweni zasemakhaya.“Uthola ukuthi uma siletha amanzi ezindaweni zasemakhaya, imizi igqagqene kakhulu okusho ukuthi kufanele ufake amapayipi amaningi.
Ngifuna kube nohlelo lokuxoxa nabaholi bendabuko ngalolu daba ukuze kube lula ukuletha amanzi.”Uveze ukuthi ezindaweni eziningi abaletha kuzo ingqalasizinda yamanzi kufanele bavule umgwaqo ngaphambi kokuletha amanzi ngoba usuke ungekho esimeni esifanele.Uthe banenkinga nabantu abakha kuma-floodlines okusho ukuthi imizi esendaweni ligcwala amanzi uma line kakhulu.Udonse abantu ngendlebe wathi bangalokothi bakhe kulezi zindawo ngoba bazibeka engcupheni yokumuka uma kuna imvula enkulu.UNksz Mathenjwa uneziqu zemfundo ezehlukene okukhona kuzo iBSC yeHydrology ayithola enyuvesi yaseZululand, amaMaster’s amabili, kuyimanje umatasa neMaster’s yesithathu.Ugqugquzele abantu ukuthi bafunde ngoba imfundo ivula amathuba okukhula empilweni nasengqondweni.“Abantu kufanele bafunde ngoba imfundo iyakusiza ukuthi wenze umsebenzi wakho kangcono, ukwazi nokuthola amanye amathuba.
BengiseNew York kwi-Unted Nations ngiyokhuluma ngamanzi, inhlanzeko nabesifazane.
Ngenhlanhla bengenza ucwaningo ngalolu daba,” kusho uNksz Mathenjwa.Uthe iMaster’s yakhe yokuqala wayibhalisa ngo-2000 eneminyaka ewu-23, kwathi ngo-2009 wabhalisela eyesibili.Ucele intsha ukuthi ingasheshi ukulahla ithemba ngoba yena wafaka izicelo zomfundaze ezingaphezu kuka-400 ngesikhathi eyongena enyuvesi.Izicelo zomsebenzi nazo uthe ziningi ayezifaka kungabuyi mpendulo kodwa elokhu ezifakile.“Ngaphandle kokuba wuSihlalo weBhodi yoMgeni Water, ngiwusomabhizinisi, nginenhlangano esiza umphakathi ngentuthuko ebuye ifake nezolimo, Insika Foundation.
Ngiyabaqeqesha abantu ukuze babe namakhono azobasiza.
Kubalulekile ukuthi osomabhizinisi nabo bafunde ngisho bengayanga esikhungweni semfundo ephakeme kodwa bafunde izincwadi ezizobasiza,”Wenze isibonelo sokuthi uma uwusomabhizinisi uyadinga ukuqonda imithetho ebhalwe ezinkontilekeni, wazi nokuthi uma unabasebenzi kufanele ubabhalisele i-Unemployment Insurance Fund nezinye izimfanelo.Uthe kufanele usomabhizinisi abe namakhono okuqasha abantu, awokuphatha imali, nolwazi lomthetho.Umgeni Water ubalwa nezikhungo ezidume ngokuthola umbiko womncwaningi mabhuku omuhle.
UNksz Mathenjwa uthe imfihlo yabo wukuthi bayamlalela umcwaningi mabhuku jikelele uma ebayalela ukuthi bathuthukise izingxenye ezithile zokusebenza.“Sinamakomiti ahlukene ebhodini lethu abhekele ezokuphatha, ukusebenza, isimilo, ukuphathwa kwemali nezikhalo ezingenayo.
Sinosihlalo ozimele obhekela izikhalo ezingenayo eMgeni Water.
Lokhu kuyasisiza ukuthi siwenze ngendlela umsebenzi.”UNksz Mathenjwa unamadodana amabili eyodwa ino-18 enye ineminyaka emibili, uthe abesifazane bangakwenza konke empilweni uma besihlela kahle isikhathi sabo.Wenze isibonelo sokuthi uma ezohamba unkosikazi kamfowabo nonina baye bambhekele izingane.“Abesifazane kufanele bakhulume ngemisebenzi yabo nangempilo nemindeni yabo.
Sikhona isikhathi sokufunda uma uzihlela.
Ungaba nosisi osizayo ekhaya ozohlanza indlu, apheke kodwa awukwazi ukuyalela lowo sisi ukuthi achithe isikhathi nezingane zakho noma anakekele umyeni wakho.
Uwena okufanele uchithe isikhathi nezingane nomyeni wakho nabantu basemzini.”Uphethe ngokugqugquzela abantu ukuthi bafunde kuma-FET bangawabukeli phansi ngoba ayadingeka amakhono ama-artisan neminye imisebenzi.Uthe Umgeni Water uyabafundisa abantu ngokubanika imifundaze nokunye okuningi.Uma kukhulunywa ngoMgeni Water uthe abantu abangacabangi amanzi kuphela kodwa babheke amathuba ebhizinisi ngoba le nhlangano iyasebenzisana nosomabhizinisi abahlukene kusukela kwabahlela imicimbi, abaphekayo, ama-artisan nabanye.
Isexwayiso ngokuzenzela okhilimu bobuso
Mbali KhanyileKUNABANTU ababikelwayo uma sekushaye isikhathi sehlobo ngenxa yohlobo lwesikhumba sabo esincikiselayo uma kushisa.Abanye balaba bantu kabakwazi ukuthenga imikhiqizo yesikhumba ebizayo, bagcina sebezama ezinye zezindlela zokulwa nobubi besikhumba.
Phakathi kwezindlela abagcina sebethembela kuzo kubalwa ibovu, isibabuli, umuthi wokuxubha amazinyo nokunye.Lezi zindlela abasuke bezisebenzisa bavamise ukuzincoma kakhulu ngokuba nemiphumela emihle.
Kepha ungoti wesikhumba usexwayise ngemikhiqizo yokuzakhela engahloliwe izingabunjalo bayongokuthi ingaba yingozi esikhunjeni somuntu.UDkt Cebi Sibisi ongungoti wesikhumba, uthe akabeluleki abantu ukuthi basebenzise imikhiqizo abazihlanganisela yona emakhaya ngoba kwesinye isikhathi abantu iyabashisa esikhunjeni.“Sekukaningi ngibona abantu belinyazwe yimikhiqizo abazihlanganisele bona.
Abanye basuke bebona ama-video ezinkundleni zokuxhumana ngoba bethi banqanda inkinga kanti bayayandisa.
Lokho kugcina sekubafaka ezinkingeni zokuthungatha usizo kodokotela besikhumba abebebabalekelela,” kuchaza uDkt uSibisi.Uxwayise ngale mikhiqizo, i-apple cider, ujusi walamula, umuthi wokuxubha amazinyo, athe akuvumelekile.Amathiphu okunakekela isikhumba ehlobo:* Phuza amanzi kakhulu-Ukuphuza kakhulu amanzi kuyasiza njengoba ukungcola kwesikhumba kukhishwa ngamanzi osuke uwaphuza.
*Hambela kude nelanga- Gqoka uphinde ugcobe imikhiqizo ekuvikela ekushisweni yilanga.
* Vakashela udokotela wesikhumba ozokucebisa ngokuhambisana nesikhumba sakho.
* Uma usiqonda isikhumba sakho, vakashela ikhemisi ongasizakala kulona ngokumele ukugcobe.
* Zijwayeze ukugcoba i-sunscreen njengoba ivikela ebungozini bokusha kwesikhumba.
Ufisa lwande uthando lwesayensi
UFUNA uthando lwesayensi ezinganeni zase-Afrika lwande, uDkt Bongiwe Mshengu ofundisa isayensi ophikweni lweChemistry nePhysics, enyuvesi yaKwaZulu-Natal.UDkt Mshengu (35) waseMzumbe ungomunye wabesifazane abasohlelweni lwe-UKZN, lokuhlonipha abesifazane abasemkhakheni wesayensi olubizwa ngeWonder Women in Science.Le ntokazi eyafunda eBuhlebethu High, ithe yakhula inothando lwesayensi ngakho ifisa ukuludlulisela kwabanye abantu.“Ngikhule ngithanda ukuba wudokotela kusukela ngimncane.
Ngineminyaka eyisithupha ngaba nepamuza elikhulu onyaweni lwesokunxele elalenza ngingakwazi ukuhamba.
Ngayiswa kumelaphi wesintu owasebenzisa amakhambi ahlukene ukuze angilaphe.
Kwakuyisikhathi esibuhlungu kodwa ngalapheka ngagcina sengikwazi ukuhamba.
Lokhu kwangenza ngawathanda amakhambi ngafuna ukucwaninga ngolwazi lwawo ekulapheni.
Ngakhetha izifundo zesayensi emsebenzini.
Ngikhule ekhaya nasesikoleni othisha bethi ngizoba wudokotela ngoba ngangenza kahle esikoleni,” kuchaza uDkt Mshengu.Emuva kokuphothula * -matric akakwazanga ukufundela iziqu zobudokotela ngoba wayengenawo amaphuzu enele kodwa wagcina esenza iziqu zeDietics.
Ngonyaka wokuqala wenza iPhysics, chemistry, biology ne-mathematics.“Ngathola ukuthi i-chemistry ilula kanti ngangiyithanda nePhysics, lwavuka uthando lwemithi.
Ngaqala ngafunda ngeminye imikhakha yesayensi ngoba ngifuna ukwandisa ulwazi lwami ngamakhambi asetshenziswa ukwelapha izifo ezihlukene ngokwesintu nangokwaseNtshonalanga.”Wathola iziqu zeBSC kwiChemistry neBiochemistry wenza neMasters nePhd eyayigxile emakhambini.Ushadile unezingane ezimbili.Ufisa lwande uthando lwesayensi ezinganeni ngoba abantu abaningi abayibheki ngeso lokuthi isetshenziswa nsukuzonke.“Izingane zizitshela ukuthi isayensi ilukhuni ngoba zifunda izincwadi zingabheki ukuthi isayensi iyasebenza ukulapha nsukuzonke.
Ngikholwa wukuthi isayensi imnandi uma nothisha abayifundisayo beyiqonda kahle.
Umsebenzi onikwa izingane kufanele kube yilowo ozokwenza ukuthi zisebenzise izibonelo ezizibona emphakathini wazo.”Uthe umsebenzi wakhe wokucwaninga ngesayensi awulula ukuwuthola ngoba kuyabiza ukwenza ucwaningo ngakho abantu abakulo mkhakha badinga ukulekelwa.“Ngasizakala ngokuthi ngithole uDkt Roshila Moodley, naye okholelwayo kwabesifazane abakwisayensi.
Nginethemba lokuthi uma sisebenzisana isayensi izoba mnandi ezinganeni sande nesibalo sososayensi besifazane kugcwale zonke izinhlanga kulo mkhakha,” kusho uDkt Mshengu.Ugqugquzele abafundi ukuthi bawuthande lo mkhakha, bazinike isikhathi sokwenza umsebenzi, bahlale bezivivinya ukwandisa ulwazi lwabo.
Uthi uma usebenzisa isayensi zonke izinsuku ulwazi luyanda ugcine usungumpetha wayo.
Sekuphenduke isitayela ukuphuca
MBALI KHANYILEUKUPHUCA ikhanda bekwaziwa njengento ehambisana nesiko kubantu besifazane abamnyama njengoba bekuyaye kwenziwe uma kushoniwe.Mumva nje sekushintshile lokhu njengoba sekuphenduke isitayela ukususa izinwele ekhanda ngale kokuhloniza noma ukuzenyeza.Lesi sitayela singenisile nakosaziwayo bakuleli kanti nozime othwele isicoco sikaMiss South Africa uShudufhadzo Musida, ushaya ngayo imbungculu.Abanye osaziwayo abaziwa ngalesi sitayela ngoLebo Mashilo, abalingisi oZikhona Sodlaka olingisa kwiHouse Keepers, Bukamina Cebekhulu olingisa kuMuvhango nomrepha wakuleli uNomuzi Moozlie Mabena.UNksz Siza Chili, ongumcwali wezinwele, uthe lolu hlobo lwesitayela lulungele lonke uhlobo lomuntu wesifazane ozethembayo ngobuhle bakhe.Uthe yize silungele wonke umuntu lesi sitayela, abafanelwa kakhulu yiso yilabo abanobuso obugcwele futhi obusandilinga.“Lesi sitayela sigqamisa ingxenye yobuso edalelwe ukuthi igqame kumuntu wesifazane.
Iziqhomo namehlo ngezinye zezinto ezigqamisa ubuhle bomuntu wesifazane yingakho ubuhle bakhe bunezeleleka uma esuse izinwele,” kuchaza uNksz Chili.Eqhuba uthe yinkolelo yakudala ukuthi umuntu wesifazane udinga izinwele ukuze kubonakale ubuhle bakhe.“Kubalulekile kumuntu wesifazane ogundile ukuthi aziphaqule kancane ukuze ubuhle bakhe bunezezeleke.
Angafaka i-lip gloss, adwebe ishiya bese efaka ne-mascara,” kusho uNksz Chili.Amathiphu okunakekela lesi sitayela:Qinisekisa ukuthi uyaligeza zonke izinsuku ikhanda lakhoQikelela ukuthi usebenzisa i-conditioner yezinwele noma kabili ngesonto.
Lokhu kuzodala ukuthi izinwele zakho zibe nempilo uma sezikhulile.Faka i-hair food uma unesikhumba esomile.
Uma kuyisikhumba esichichayo, hlala nayo imizuzu emihlanu bese uyayisula ngaphambi kokuba uphume endlini.Vikela ikhanda lakho elangeni.
Ugqugquzela ukutshala ngaphandle kwamakhemikhali
UNkk Sibongile Mtungwa-Jakatyanawase-Underberg, usemkhakheni wabalimi obizwange-Agro-Ecology.
Kulo mkhakha kutshalwa ngaphandle kokusebenzisa amakhemikhali nomanyolo, okuthiwa kubulala umhlabathi nemifino.
UNkk Mtungwa-Jakatyana osanda kuphothula nokuqeqeshwa kulo mkhakha, uthe ukube kuya ngaye ngabe kubuyelwa kule ndlela yokutshala.
Uthe ocwaningweni kutholakale ukuthi izifo eziningi zidalwa ukudla okufakwa amakhemikhali uma kutshalwa.“Ngakhula vele ngikuthanda ukulima, ngingayithengi imifino ngoba ngiyazitshalela.
Umqondo wokugxila kulo mkhakha we-Agro-Ecology, waqala ngo-2007 ngibheka ukuthi ngingabafundisa kanjani abanye.
Ngathola ukuthi alukho uhlobo lwemifino olungeke lutshaleke ngaphansi kwalo mkhakha,” echaza.Ngo-2010 wasungula iWomen’s Leadership and Training Programme egxile ekufundiseni abesifazane nezingane ngale ndlela yokulima.
Uthe ukhuthaza ukuthi bonke abazali banikeze amadodakazi abo izindawo zokutshala emakhaya.
Okwenze aqeqeshe nomama ukuthi bakwazi ukubheka izingadi uma izingane zisesikoleni.
Ukulima ngale ndlela kudinga ingadi inakekelwe njalo.
Okuyinselelo wukuthi uma kunesomiso, umhlaba uyathikamezeka.
Uthe nokuguquguquka kwesimo sezulu kuyawulimaza lo mkhakha wezolimo.
Nokho kuningi uNkk Mtungwa-Jakatyana athe kungasiza uma kufundiswa ngalo mkhakha wokulima.“Akudingeki amanzi amaningi ukuchelela izingadi.
Njengoba sinenkinga yokushoda kwamanzi kuleli, kungasiza ukugxila kulo mkhakha.
Nabagulayo siyabakhuthaza ukuthi badle ukudla okutshalwe ngale ndlela ngoba akunawo amakhemikhali,” kusho yena.Yize engenawo umhlaba abatshala kuwo, uthe uke waxhaswa ngemali ngabeLotto nabakwaSeda ukuqeqesha abesifazane nezingane zabo.
Uthe olunye ulwazi waluthola kwamanye amazwe, okubalwa iGermany lapho lusetshenziswa khona.Ngaphandle kokuzitshalela ukuze badle nemindeni yabo, uthe bonke abaqeqeshayo uyabakhuthaza nokuthi bayidayise imifino.
Ukhuthaza nokuthi baphe abagulayo, abadinga imifino engenawo amakhemikhali.UNkk Mtungwa-Jakatyana uneziqu zeDevelopment Studies.
Muva nje uphothule ukuqeqeshwa kwi-Atlantic Fellows for Health Equity in SA -Tekano, ngaphansi kwe-Oxford University.
Ungoti nezeluleko ngezangaphansi
Kuba lula ngisho ukuwasha lezi zimpahla zangaphansi ngamanzi umuntu asuke egeza ngawo esebenzisa nanoma iyiphi insipho umuntu asuke egeza ngayo.Abanye abanqeni ukududla izimpahla zangaphansi nezinye izingubo umuntu asuke eziwasha, esebenzisa noma yiluphi uhlobo lwensipho.Ungoti wezimpahla zangaphansi eSatin Candy, eWindermere, eThekwini, uNksz Silondiwe Nkabinde, uthi izimpahla zangaphansi akumele nakancane ziwashwe njengezinye izimpahla, nanganoma iyiphi insipho.Kuningi athi kungenza izimpahla zangaphansi zakhele iphunga noma zisheshe zibe amatwili ngenxa yendlela eziwashwa ngayo.Uthi lokhu akukhethi bulili, imikhiqizo enamakha ingadala iphunga ezimpahleni zangaphansi ngenxa yokuthi uhlobo lwendwangu okuthungwa ngayo lezi zimpahla imvamisa iyefana.UNGOTI wezimpahla zangaphansi eSatin Candy uNksz Silondiwe Nkabinde uthi kubalulekile ukuzinakekela ngendlela izimpahla zangaphansi“Kubalulekile ukuthi umuntu anakekele izimpahla zakhe zangaphansi aziwashe ngendlela ehlukile nayisebenzisa uma ewasha izingubo zokugqoka.“Akumele nakancane usebenzise amanzi ashisayo noma ngabe kubanda kangakanani.“Kufana nokuziwasha usebenzisa umshini, akulungile kuyazona izimpahla zangaphansi,” kusho le ntokazi.Uthi empeleni izimpahla zangaphansi zinemikhiqizo eyakhelwe kuphela ukuwasha zona.
Ethakwe ngokucabangela ukuthi impahla yangaphansi isondela kakhulu esithweni sangasese.Izinsipho ezibizwa ngama-lingerie wash uthi akumele zithathwe njengemikhiqizo yabadla izambane likapondo, kodwa wonke umuntu kumele asondele kuyona.
Uthi le mikhiqizo yakhiwe ngezithako eziyimvelo ezikulungele ukuba kulezi zimpahla.“Okwenza lo mkhiqizo wehluke kulezi zinsipho ezijwayelekile, uthi ukuthi awubi nazo izithako ezinamakhemikhali.“Insipho yokugeza ejwayelekile noma lezi zokuwasha, akumele kusetshenziswe,” kusho uNksz Nkabinde.Eqhuba uthe uma umuntu zithi zisuka esebenzisa le mikhiqizo efanele, kuyasiza ekutheni izimpahla zakhe zihlale isikhathi eside ikakhulu obhodisi kubantu besifazane.“Indwangu yezimpahla zangaphansi iyashintsha iqine uma ungayiwashi ngendlela.“Uma seyiqinile kuba nzima ukuthi iphinde ithambe kahle ngoba usuke umuntu eqhubeka nokuwasha ngendlela engafanele.“Lokhu kwenza ukuthi zisheshe ziguge izimpahla zabantu abaningi,”kusho uNksz Nkabinde.Nakhu okunye okubalulekile:Ungangeni emanzini ungazikhumulile izimpahla zangaphansi.
Khumula konke kuqala, kuyima ungena eshaweni noma kubhavu.Ukungena nezimpahla zangaphansi kuyazinweba.Qala ngokuwasha impahla yakho yangaphansi ngaphambi kokugeza.
Ngaleyo ndlela uzokwazi ukuyiwasha ngamanzi abandayo kahle, ungayiwashi ngashisayo obukade ugeza ngawo.
'Ungathathi imishwalense eminingi'
ABANTU abamnyama basasaba ukunqaba uma beshelwa yizinkampani zemishwalense ezifuna ukujoyinwa, okungezinye zezinto ezibadalela izikweletu ezingapheli.Lawa ngamazwi kaNksz Wendy Ndlovu (41), oyiMenenja yakwaMetropolitan KwaZulu-Natal.
UNksz Ndlovu owaqala ukungena kulo mkhakha wemishwalense ngokugcwele ngo-1999, wadonswa ukuthi baningi emndenini wakhe abazithole besenkingeni ngenxa yemishwalense abayijoyinile.
Unina obenguthisha, wajoyina umshwalense wokufundisa yena (uNksz Ndlovu) okuthe sekushaya isikhathi sokuthi ukhokhe kwaba nenkinga.“Ngathola ukuthi umama wayengijoyinele umshwalense wokufunda, okuthe sekumele ngiwusebenzise wakhokhela imali yokubhalisa kuphela.
Ngithe sengimbuza kahle ngathola ukuthi kuwona lo mshwalense ubebuye avunyelwe ukuthi aboleke, yingakho agcina ethola imali encane.
Baningi nabanye emndenini engathola ukuthi bebenenkinga efanayo.
Ungathathi umshwalense ongawudingi”UNksz Ndlovu wafundela iFashion Design and Technology eNatal Technikon esibizwa ngeDurban University of Technology, wangaqeda ngenxa yokuswela imali.
Uthe kube nzima ukuthola umsebenzi engenazo iziqu, okwenza wabheka noma onjani angawuthola.
Unina wamtshela ukuthi bekufike abantu emsebenzini wakhe, bezofuna abazosebenzela inkampani yomshwalense.
Wangena kanjalo kulo mkhakha ngo-1997 kodwa engaqashiwe ngokugcwele.
Uveze ukuthi ngaleso sikhathi ayikho inkampani eyayifuna ukumqasha ngenxa yokuba mncane ngeminyaka.
Nokho kumsizile ukuqeqeshwa ukuze athole isipiliyoni.Uthe baningi abamnyama abangenalo ulwazi ngezezimali, okwenza bathathe nemishwalense abangayidingi.
Ugxeka nozakwabo kulo mkhakha athe basuke bebheke kuphela imali, bangamchazeli kahle umuntu.“Abamnyama basanenkinga yokuthi bavele bajoyine nje umshwalense ngoba nakhu sekuthiwe abawuthathe.
Umuntu agcine ekhokhela imishwalense eminingi angayidingi.
Kuwumsebenzi wethu esisebenza ezinkampanini zemishwalense ukuthi sichazele abantu ngesimo sezimali.
Umuntu kumele umchazele ukuthi yini ayidinga kakhulu, ngokubheka isimo sakhe sezimali.
Nomuntu akumele athathe iomishwalense eminingi angayidingi”Echaza ngomsebenzi wakhe, uthe kumele abheke ukunyusa kwezinga lokudayiswa komshwalense esifundazweni.
Kumele abheke namathuba lapho bengakha khona ubudlelwano kwezamabhizinisi.
Kudingeka aphinde akhuthaze, abe yiso nakubasebenzi abangaphansi kwakhe.
Sekuvuliwe kwabafuna ukungenela uMiss SA
KUZOVALWA ngoJuni 24, ukufaka izicelo ezintokazini ezifuna ukuzama inhlanhla emcimbini walo nyaka kaMiss SA, ozoba ngo-Okthoba.Isicoco sangonyaka odlule sakhala semuka nentokazi yaseLimpopo, uShudufhadzo Musida.Kuvulwe izolo ngehora lesihlanu ntambama ukungenela.Esikhangisweni esikhishwe izolo ntambama ezinkundleni zokuxhumana naseziteshini ezihlukene zethelevishini, kubonakala izintokazi ezake zaba kulo mcimbi, uShudufhadzo Musida, Thato Mosehle noNatasha Joubert, bekhuthaza izintokazi ukuthi zingagajwa wuvalo kodwa mazenze into ezozijabulisa empilweni.Isikhangisi siyoze sivalwe ngosuku lokugcina lokungenela umncintiswano.UStephanie Weil, okhulumela inhlangano iMiss South Africa Organisation ehlela umcimbi, uveze ukuthi sebekulindele ngabomvu ukuhlangana nentsha ezongenela umcimbi walo nyaka, bese beyethula kubantu bakuleli.
“Kuyasijabulisa ukuthi umcimbi kaMiss South Africa uyaqhubeka nokusiza intsha efuna ukufeza amaphupho ayo nokuzwakalisa okuhle efuna ukukwenza kuleli, uma idla umhlanganiso kulo mcimbi.
Kulo mcimbi siyaqhubeka nokuqinisekisa ukuthi ukungenela kuba lula kakhulu njengoba kungekho amafomu agcwaliswayo futhi kungasahanjelwa zifundazwe.
Abafuna ukungenela bangangena ku-website yethu ethi:www.misssa.co.za lapho bezophendula khona imibuzo embalwa, bafake nezithombe zabo,” kuchaza uStaphanie.
Uveze ukuthi uShudufhadzo, kuzothi ngoDisemba walo nyaka ayomela leli emcimbini kaMiss World, ozoba sePuerto Rico.UShudufhadzo uveze ukuthi njengoba uhambo lwakhe kulesi sihlalo seluyela emaphethelweni, angakuveza ngalo wukuthi lube ngolufeza amaphupho akhe.
“Lolu hambo kalugcinanga ngokungikhulisanga nje kuphela, kodwa lungenze nami ngakwazi ukusiza abanye.
Ngibonile ukuthi amaphupho ngempela ayafezeka futhi nempilo yami ishintshe kakhulu.
Lokhu ngiyokuxoxela izizukulwane zami ezizayo.
Ngiyabonga kakhulu ngethuba,” kuchaza uShudufhadzo.
UPutuma useqome owokholo emuva kokulaxaza i-jazz
UMCULI uPutuma Tiso uselaxaze umculo we-jazz wagxila kowokholo yize ebesethathwa futhi eteketiswa ngelikaMiriam Makeba ngenxa yekhono lakhe kulo mculo.Ababaningi abaculi abakwazi ukuxebuka kolunye uhlobo lomculo bangene kolunye ngempumelelo.Asebeke bakwenza lokho futhi bagcina sebehlonishwa eminxeni emisha ngoRebecca Malope owayecula i-bubblegum kodwa osecula owokholo, uLucky Dube owashona esebizwa ngenkosi ye-reggae noSwazi Dlamini owayecula owokholo kodwa osecula i-Afro jazz.UPutuma wangena emculweni okhokhelwayo nge-jazz njengoba esebizwa ngeGoddess of Gospel.
Le ntokazi engeyokuzalwa ePort Elizabeth izoqopha iDVD yokuqala yomculo wokholo ethi Restored eFather’s House, eLimpopo ngenyanga ezayo.Kwenzeka lokhu nje usanda kuwina kuma-Independent National Gospel Music Awards (Ingoma) kumunxa weBest Female Artist.Uqale emculweni we-jazz ngesikhathi ejoyina inkampani kaSipho ‘Malambule’ Sithole, iNative Rhythm, lapho aqopha khona iCD eyayithi Pu2ma.
Le albhamu yamenza wangabe esaba yindlala kwiStandard Bank Joy of Jazz eGoli neCape Town International Jazz Festival.Uthe lo mculo wamethula kwezinye izinkakha okungoSibongile Khumalo noHugh Masekela abazungeza noPutuma ochungechungeni lwamakhonsathi ngisho naphesheya kwezilwandle.“UBra Hugh waze wathi ngimkhumbuza uMiriam Makeba, cabanga kusho umuntu osezingeni likaBra Hugh.”Nakuba kwakumnandi kunjalo kodwa umphefumulo wakhe wawunganeme ngenxa yokuthi lo mculo wawungekho emithanjeni yakhe.“Umphefumulo wami wawungawuzwa kahle.” Uthe wagcina eshiyile unomphela kwi-jazz njengoba esegxila kowokholo.
Obeyisikhulu sakwa-Engen usengumnikazi wegalaji
AKUMELE kube nento abantu besifazane abathi abakwazi ukuyenza ngenxa yobulili babo.Lokhu kushiwo  nguNkk Thandi MaThabethe Ngxongo, ongumnikazi omusha wegalaji likaphethroli lakwaBP, elisemgwaqweni uChe Guervara (Moore Road) eBerea eThekwini.
UNkk Ngxongo uthathe ngokusemthethweni isikhundla sokuba ngumnikazi omusha wegalaji ngesonto eledlule, kanti kuyaqala ukuthi libe nomnikazi omnyama futhi ongowesifazane.
Elandisa Isolezwe uthe abasebenzi bamamukele ngezandla ezifudumele kodwa uyazi ukuthi ekujuleni kwezinhliziyo, bayazibuza ukuthi ngabe uzofika nani ngoba vele ushintsho lunjalo.
Ezinkundleni zokuxhumana bekuchwaza kusukela ngeledlule abantu bemhalalisela ngokuba ngumnikazi omusha wegalaji elidumile.
"Uma umsebenzi kade uphethwe wuhlanga oluthile, kubakhona ukuthi selizowa ngoba thina bantu abamnyama asinawo umlando wokuphatha umsebenzi onjengegalaji likaphethroli.
Kuliqiniso ukuthi ngiyaqala ukuba umnikazi wegalaji kodwa emkhakheni kaphethroli sekunesikhathi ngikhona,"  kusho uNkk Ngxongo.Le ntokazi ekhulele eMooi River, ithi iyaziwa ukuthi ingowesifazane ofohlayo uma esezitshelile ukuthi into uyayenza futhi iyaphumelela.Iqhube yathi uhlelo lokuthenga ibhizinisi limthathe iminyaka emibili  ngenxa yemicikilisho elandelwayo uma uthenga igalaji.
"Kunemicikiliso eminingi ngaphezu kwalokho kudingeka ukuthi okungenani ubenoR1 million okuyimali okungelula ukuthi ubenayo uma ungenawo amanye amabhizinisi.
Amabhange amadolonzima ukukuboleka imali ngoba uthathwa njengomuntu oyingozi ngenxa yokuthi awunawo umlando webhizinisi.
Ngasifaka isicelo sokuthenga ngikwazi konke lokho.
Bengigabe ngokuthi umkhakha kaphethroli ngiwazi njengoba ngizazi, bengisesikhundleni esiphezulu kwa-Engen.“Ushiye kule nkampani ngeledlule eyiHealth Safety Environment Quality Business Partner Manager (HSEQ), ebhekele iNingizimu Afrika nezinye izingxenye ze-Afrika.Uthe ngesikhathi ekhula eMooi River, babengabaningi abantu ayebukela kubo abenza imisebenzi ehlukile, umkhakha weChemical Engineering wawukhetha ngoba azi ukuthi ngowabantu abahlakaniphile futhi uhola imali eningi uma usuwenza.
"Ngangifundela ukuthi ngiqashwe, ngihole imali eningi.
Ngangingacabangi ukuthi ngizogcina ngiwusomabhizinisi.“ Uthe uthando lokungena ebhizinisini ube nalo ngesikhathi enza izifundo zeMasters of Business Administration (MBA)  e-UKZN ngo-2017, ayiphothule ngo-2019.
"Ngenza ucwaningo olwalubheka ushintsho emkhakheni kaphethroli  nabanikazi bamagalaji kaphethroli.
Kulapho ngabona khona ukuthi empeleni abantu bezifazane bayingcosana.
Ngaba nevuso lokuthi nami ngingene kuwo ngibe yingxenye yokuwushintsha.
Ngiwumuntu ongahlehli esinqumeni uma esesithathile.
Uma unginike umsebenzi ngisebenza ngokuphindiwe.
“Uma ngiphelelwa amandla, ngibheka ukuthi bangaki abantu abakhulele emakhaya njengami ababukela kimi.
Ngizibuze ukuthi bangaki abathola umfutho ngokubona izinto engizenzayo, bese ngizibamba ziqine ngiqhubeke noma kunzima," kusho yena.Le ntokazi inendawo edayisa ukudla kwesintu iThandi's Kitchen, eMbilo eyivule nyakenye.
Ubhale ibhuku ngomlando wamaqhawe
Mbali KhanyileOWESIFAZANE waseThekwini obhale izincwadi ezikhuluma ngomlando wezingqalabutho okuqanjwe ngazo imigwaqo emisha kuleli dolobha, uthi uhlose ukufundisa abantu ngomlando wala maqhawe omzabalazo.UNksz Khethiwe Zulu (40), obhale izincwadi ezimbili ezisihloko sithi, A Beginners Guide to the History Behind Street Names nethi A Beginners Guide to the Women in the Liberation Struggle, uthe ukholwa wukuthi izincwadi zakhe zizolekelela kakhulu ekuvuleni imiqondo yabantu abasenokudideka ngomlando wokuqanjwe ngabo imigwaqo.“Ngalezi zincwadi ngifisa abantu baqonde umlando wabantu esasididekile ngabo sonke ukuthi kungani kuqanjwe imigwaqo ngamagama abo.
Ngiyethemba ukuthi kuzosisiza kakhulu ukwazi ngabo ukuze sizigqaje ngemisebenzi emihle abayenza besaphila,” kuchaza uNksz Zulu.Echaza ngemininingwane ayisebenzise ebhala izincwadi zakhe, uthe ukuhlanganisa ulwazi abeludinga kwamthatha isikhathi njengoba ayebuye athathe ikhefu ngenxa yezinto ezazimphula umoya ayezithola ngesikhathi efunda ngomlando wabantu ababehlukunyezwa ngesikhathi sobandululo.Uthe ngesikhathi esazihlanganisa izincwadi, wabe eseqhamuka neqhinga lomdlalo ongadlalwa ngabantu ohambisana nazo nofundisa ngomlando.Lo mdlalo uthe unoqwembe, idayisi nezinkinobho okudlalwa ngazo uma sekugingqwe idayisi.
Uthe kunemibuzo okumele uqale uyiphendule yomlando waseNingizimu Afrika ngaphambi kokuthi uqale ukuwudlala.“Lo mdlalo ngihlose ukufundisa ngawo abasashoda ngolwazi lo mlando wezigagayi zomzabalazo.
Nezingane zesikole zizozuza kakhulu kuwona,” kuqhuba lo mbhali othe uthando lokubhala waba nalo eseneminyaka engu-13.Phakathi kwezingqinamba abhekane nazo, ubale ukungatholakali kalula kosizo lwabaxhasi.Uphinde waveza ukuthi umsebenzi wokubhala unakho ukwenza umuntu abe yinkomo edla yodwa isikhathi esiningi ngoba udinga ukuthi umuntu abe yedwa ukuze akwazi ukubhekana nomsebenzi asuke ewenza ngaphandle kokuphazamiseka.Uthe yize lokho kusiza ekutheni umuntu abalekele ukwenza amaphutha amaningi, umzwangedwa uyabulalana uma ungumbhali.Ephetha uthe yize kunezingqinamba ezimhaqayo, uyakujabulela ukuba nabasebenzi abane enkampanini yakhe, iCreative Boss, epakisha izincwadi ezithengiwe.
Wakhuthazwa uyise osenepulazi likamoba
UKUSEBENZA noyise kwezolimo kuholele ekutheni naye agcine esengumlimi ovelele otshala umoba.UNkk Nonhlanhla Gumede-Shabalala ongumnikazi wepulazi likamoba iThandimvelo eliseMtubatuba, oneminyaka eyisishiyagalolunye elima, uthe uyise wathenga ipulazi ngesikhathi efunda u-matric.Wayesebenza naye emsiza wagcina esenothando lwezolimo.“Ubaba sekuphele iminyaka engaphezulu kuka-40 engumlimi.
Ngesikhathi ngifunda u-matric wathenga umhlaba ongamahektha angu-90.
Kulapho nami ngaqala khona ukumsiza,” kusho yena.Uthe ngemva kokuphothula u-matric wafundela umkhakha wamabhange wasebenza washiya kuwo ngo-2010 wabuya wazosebenza noyise.Ngo-2017 uthe wathenga ipulazi elingamahektha angu-170.Indawo akwazi ukuyilima epulazini ingamahektha angu-112, enye ingxenye iyihlathi.Umoba otshalwa epulazini uthe uwudayisela abakwaTongaat Hullet.
Ngaphandle komoba ubuye atshale nemifino ayidayisele izitolo aphinde aphakele nezikole ngemikhiqizo yezolimo kanti ufuye neziklabhu.“Umoba kuthatha izinyanga eziyisishiyagalolunye ngaphambi kokuthi uvunwe.
Ngaleso sikhathi ngisuke ngimatasa neminye iminxa yebhizinisi lezolimo okungukutshala imifino nokufuya iziklabhu.
Angibi naso isikhathi sokuhlala ngilinde ukuthi umoba uvunwe,” kusho yena.Uthe epulazini iThandimvelo uqashe abasebenzi abangu-10 ngokugcwele kanti ngesikhathi sokuvuna uqasha abanye abasebenzi betoho.“Ngilifunde ngokushesha ibhizinisi lezolimo.
Kwakuphoqa ukuthi ngibe nesu elicacile lokuthi ngizoyenza kanjani imali ngoba phela ibhange beliyifuna imali yalo.
Bekumele ngenze isiqiniseko sokuthi ngiyayikhokhela i-bond njalo.
Kube kusadingeka ngikhokhele omanyolo nabasebenzi.
Ngike ngaba nezingqinamba zokukhokhela abasebenzi kwadingeka ngifunde ngokushesha ngoba bengingafuni ukulahlekelwa wumhlaba ebese ngiwuthengile,” kusho yena.Ngo-2019/2020 abakwaTongaat Hullet’s bathatha isinqumo sokuthi bangabe besazilimela umoba kodwa bathenge umoba kubalimi abasathuthuka okwaholela ekutheni uNkk Gumede-Shabala nabanye basungule uZinzo Sugar Farming.Abangamalungu oZinzo bakwazi ukuthola umhlaba ongamahektha angu-3 900 abawuqashile abalima kuwo umoba.
Ngesikhathi sokuvuna bakhiqiza amathani angu-160 000 kamoba abawudayisela abakwaTongaat Hullet’s.“UZinzo lwenze ukuthi ngikhule ebhizinisini lezolimi futhi ngifunde kozakwethu esisungule nabo le nkampani.
Ngiyilungu lebhodi lale nkampani nomnikazi wamasheya kanjalo nomsebenzi ngakho bekumele ngifunde ngokushesha ukuze ngazi ngemithetho elawula izinkampani ezinjengalezi.
Ngifunde nokuthi uma kunemihlangano nami kumele ngibeke umbono ophusile okhombisa ukuthi ngiyazi ukuthi ngikhuluma ngani.
Ngafunda nokuthi uma ungumholi yini okumele uyenze,” kusho yena.Uthe bekufanele akufunde ngokushesha lokhu ngoba umsebenzi wakhe wukuthi aqhamuke namasu amasha ebhizinisi.
Asize nasekusebenzeni kwebhizinisi okuhlanganisa umsebenzi wasehhovisi.“Uma ungumuntu wesifazane akhona amathuba kwezolimo.
Kukhona noxhaso lukahulumeni olusiza abesifazane.
Ebhizinisini kumele wazi ukuthi kungenzeka uwine noma ulahlekelwe,” kusho yena.
Iqeqesha nezifundiswa inhlangano yomame
EMUVA kweminyaka emibili kwasungulwa inhlangano ehlanganisa omama nezinhlaka ezehlukene zomphakathi eMsinga, sekwakheke inqwaba yamathuba emsebenzi.
IBuhle Zondo Foundation, eyasungulwa ngo-2018 nguDkt Buhle Zondo, ngenhloso yokusiza omama ebabentula amathuba emsebenzi, seyiqashe abantu abangaphezulu kuka-150, okubalwa omama abatshalayo, abafelokazi, intsha namalungu omphakathi angasebenzi.IBuhle Zondo Foundation ibhekele ukufuywa kwezinkukhu, kubunjwe izitini zokwakha, kukhiqizwe amaqanda, kutshalwe imifino nezithelo ezahlukene kuye kudayiswe imikhiqizo eyahlukene.USihlalo wayo, uNkk Victoria Ngobese, uthi kwakubangwa imsebenzi yokupheka kwesinye sezikole nakhona kudingeka abesifazane ababili, kwaze kwabhikishwa, kwaze kwangenelela uDkt Zondo.UNkk  Ngobese, oseneminyaka eyibambile futhi eqinisekisa ukuthi abesifazane babamba iqhaza kakhulu emisebenzini eyenziwayo, uthe kuyamangaza ukuthi umbono womuntu osemncane ukwazi ukukhulisa abesifazane namadoda emizi.
Uveze ukuthi kunabantu abavuse amakhaya, bakha imizi ngemali abayithola ngokudayiswa kwemikhiqizo yabo.
"Abafelokazi kabaseyona inhlekisa emphakathini.
Bayakwazi ukubhekana nemizi nokukhulisa izingane.
Inqwaba yabantu abangasebenzi seyiyavuka ngosizo lomuntu omncane obe nengqondo enkulu kuneyethu sibadala.
Akekho umuntu ongasizakali ngoba noma sekuyisikhathi sesivuno kuyaqashwa abantu abazosiza," kusho uNkk Ngobese.Le nhlangabo kayigcini nje ngokusiza izakhamizi kodwa ibuye ibhekele nentsha ephuma ezikoleni efisa ukuzithuthukisa ngolwazi emkhakheni wezolimo.
UNksz Zuzile Zondi, waseMsinga obenza iFarming Management eMajuba TVET eDundee, uthe ungomunye wabantu abacotshelelwa ngolwazi kwiBuhle Zondo Foundation.Uthe yize esabala izinyanga ekule nhlangano kodwa kuningi asekuzuzile.
Izinto azogxila kuzo kule nhlangano wukufunda indlela okubhekelwa ngayo izimali, izindaba zabasebenzi kanjalo nezitshalo.
"Sengithole ulwazi oluningi, ngifunda nendlela okubhekelwa ngayo izitshalo, zikhuliswa kuze kube ziyavunwa.
Kuyangijabulisa kakhulu ukuthola inhlangano engasekhaya enolwazi engiludingayo ukuze ngikwazi ukusungula eyami inhlangano ngelinye ilanga," kusho uNksz Zondi.Inhlangano njengamanje imatasa nesivuno njengoba kade ikhipha amakinati nobhontshisi.
Manje ilungisela nokuvuna umbila.
Uyazihlupha ngokunakekela ezikhubazekile
UKUTHATHA njengobizo ukunakekela izingane ezikhubazekile owesifazane obenguthisha esikoleni sazo ophinde abe nendodakazi ethatha kancane ngokomqondo.UNkk Nozipho Thwala (46) waseMlaza, ungumbhali wencwadi ethi Lezi Izimpawu Ezidala Ukuhleleka Komntwana Esikoleni ayikhiphe ngonyaka odlule.
Wayengazi ukuthi ukutshalwa kwakhe esikoleni sabanokukhubazeka kuzomsiza ayiqonde kangcono indodakazi yakhe.
Yize indodakazi yakhe ineminyaka engu-11, uthe ngokomqondo wayo ilingana nengane eneminyaka elishumi.
UNkk Thwala, ofundise esikoleni sabanokukhubazeka eMontclair eThekwini iminyaka eyishumi, usaqhubeka nokufundela ukunakekela lezi zingane.
Uthe kuyamkhathaza ukuthi abazali abafundisekile ngalezi zingane.
Uthe abaningi bacabanga ukuthi ziphazamisekile emqondweni kanti zithatha kancane kuphela.Ngesikhathi eshiya umsebenzi wokufundisa ngo-2016 bese ezitshelile ukuthi ufuna ukuqala amalungiselelo okusungula isikole sakhe esizogxila ekuqhakambiseni amakhono ezinganeni ezinokukhubazeka.
Kumanje usewathumele amaphepha okufaka isicelo soxhaso lokwakha lesi sikhungo aseyitholile nendawo yaso.“Kunabazali abanezingane ezithatha kancane ngokomqondo kodwa abangafuni ukwamukela.
Baphaphama ingane isineminyaka engu-17 ngoba ilokhu ingaphasi.
Kule ncwadi ngifundisa ngezimpawu eziyinkomba yokuthi ingane idinga usizo.
Abantu kumele bazi ukuthi akusona isiqalekiso ukuba nengane ethatha kancane emqondweni.
Abanye bavele bacabange ukuthi bathakathiwe, kuphele imali behamba izinyanga kanti inkinga isemqondweni wengane,” kuchaza uNkk Thwala.Uthe kwamsiza naye ukuthi amukele ukuthi ingane yakhe ihlukile.
Yize ithatha kancane esikoleni kodwa uthe inekhono eliyisimanga lokupheka nokucwala izinzipho.
Uveza ukuthi ngokujwayelekile izingane ezinale nkinga ziba nesinye isiphiwo esihambisana nethalente.
Abazali kumele babheke leso siphiwo bese besiza ingane ukuze sigqame.Ulinganise ngoMnuz Richard Branson ongusomabhizinisi ohlonishwayo emhlabeni, athe wayenenkinga yokubhala, ephambanisa amagama esikoleni.
Uthe lokhu akusho ukuthi ubephazamiseke emqondweni njengoba esengusomabhizinisi ohlonishwayo.“Okubalulekile wukuthi abazali bagade izimpawu enganeni isencane.
Kuyenzeka ifeyile esikoleni ngoba umqondo uthatha kancane kodwa hhayi ngoba inokukhubazeka.
Kuyasiza ukuthi isukunyelwe ingane ukuze ithole abazoyihlola ukuthi umqondo wayo ukuliphi izinga bayifundise ngokwezinga layo,” kusho yena.UNkk Thwala uqeqeshwe emkhakheni we-Autistic and Dyslexic kodwa wafundela ubuthisha eShowe College of Education.
Uneziqu zeHonours kwiBachelor of Education in Exclusive Education ayithola e-Unisa.
Manje wenza iMasters.
Uke wafundisa eMlazi Com-Tech ngaphambi kokufundisa eSpecial School.
Kwakunzima babekezela manje sebevelele emikhakheni ehlukene
IZIMO ezinzima ababhekana nazo empilweni abazange bazivumele ziphazamise amaphupho abo okuphumelela abesifazane abasemabhizinisini, abenza ezibukwayo kwezemidlalo nakweminye imikhakha abebekhuluma emcimbini weForbes Leading Women ngaphansi kwesihloko esithi: The Spotlight.UNksz Kgothatso “KG” Montjane, wakuleli ukleliswe kubantu abangu-10 ezweni lonke abenza ezibukwayo kwi-wheelchair tennis.
Waba owokuqala owesifazane omnyama ukuqhudelana nabanye abadlali eWimbledon.
Uthe ukuze afike lapha kwakungelula neze njengoba wayengowesifazane okhulele emakhaya, okhubazekile futhi engazi nokuthi i-tennis idlalwa kanjani.“Uma owesifazane wasemakhaya ethole umntwana okhubazekile uye amfihle ngoba kuba sengathi ihlazo futhi umntwana wakho engeke abe yilutho ezweni.
Abazali bami benza okuhlukile, bangiyisa esikoleni bazama ukuthi ngibe nempilo.
Kwakungelula nhlobo ezinye izingane zingafuni ukudlala nami ngoba nginokukhubazeka emlenzeni.
Ngelinye ilanga uthisha wami wathi ngizomela isikole emdlalweni we-wheelchair tennis, ngangingazi nokuthi yini leyo ngoba ngangazi umdlalo webhola kuphela.
Ngaya okokuqala ngaqokwa ukuba ngimele elakuleli, kumanje ngiqopha umlando,ngiyaqhubeka ngiyazimisela.
Umdlalo onzima nobizayo lona njengoba kusagcwele abamhlophe bodwa, yize kunjalo ngiyaphumelela kuwo.
Ungalilahli ithemba ngempilo,” kusho uNksz Montjane.UNksz Linda Ikeji usomabhizinisi waseNigeria yena wake waboshwa ngoba ehluleka ukukhokha imali ayeyiboleke ebhange ngoba eqala ibhizinisi lakhe lephephabhuku.Uthe ukulandwa amadoda ayehlome eyizingovolo kubo ezofuna imali yakhe kwameza wavuka emaqandeni.“Kumanje nginenhlangano esiza abesifazane abancane abaqala amabhizisini kodwa bengenayo imali.
Kunamantombazane angu-30 engiwaphe imali ukuze aphembe amabhizinisi abo, ngenxa yokubona ukuthi ngaxakeka kakhulu ngiqala.
Ngazithembisa ukuthi akekho omunye owesifazane omncane okumele asokole njengami ngisaqala ibhizinisi.
Engingakusho ukuthi uma unephupho lilelwe lelo phupho, ungayeki, ungapheli amandla.
Yebo kunzima ukulandela iphupho kodwa akukho okungeke kwenzeke uma uzimisele.
Imali engangiboshelwe yona ngihluleka ukuyikhokha manje sengithenga ngayo izicathulo,” kusho uNksz Ikeji ehleka egcwele izinyembezi emehlweni.UNksz Simidele Adeagbo ongumdlali (Olympian) waseNigeria owaqopha umlando ngokuba owesifazane wase-Afrika nomnyama ukumela izwe lakhe emdlalweni wamaSport Skeleton, lapho usuke ushushuluza khona eqhweni elibandayo, uqhudelana nabanye.
Uthe akuzange kube lula kodwa ukubekezela nokuzimesela ngayefuna ukukufeza ikhona okwenza waphumelela.“Kukhona isikhathi lapho ngingazange ngiqokwe ukuba ngiyomela izwe lami, kwaqoka umngani wami.
Ngangibona umngani wami ephila impilo yami, amaphupho enganginawo, uyena owayewaphila.
Ngizikhumbula ngikhala ngizibuza ukuthi kungani mina ngingakwazi ukwenza ayekwenza, ngafikelwa umcabango wokuthi isikhathi sami siyeza.
Ngasebenza kanzima nami ngagcina ngiqokiwe, amaphupho ami afezeka.
Kudinga ukuba ubekezele noma kunzima uphikelele kulokho osuke ufuna ukukufeza, ungavinjwa yilutho.
Noma abanye bekudlula endleleni wena phikelela ekuqedeni ibanga lakho,” kusho uNksz Adeagbo.Laba besifazane bebeze bekhale izinyembezi uma bekhuluma ngobunzima abadlule kubo ukuze baphumelele.
Ngazwi linye bonke bathe, ekugcineni awuzisoli ngokuphikelela ekufezeni amaphupho akho noma kunjani, noma kuthiwani.
Washiya ubuthisha wangena ematekisini
UKE wawulaxaza phansi umsebenzi wamatekisi owesifazane wokuqala ukuba ngunobhala kusoseshini waseNanda.UNkk Sibusisiwe Thabede ongene embonini yamatekisi ngo-2005 ngemuva kokushona komyeni wakhe uthe ubunzima balo msebenzi bamenza washiya phansi.Uthe ngesikhathi engena kuwo ngemuva kokushona komyeni wayengazi lutho ngetekisi, wayegxile emsebenzini wakhe wobuthisha engazikhathazi ngokuthi kwenzekani ematekisi.Umyeni wakhe washiya amatekisi ayisithupha.Ngesikhathi sekungene yena uthe imali yayingena kancane ngoba abashayeli babemkhohlisa ngenzinto eziningi ababazi ukuthi akazazi.“Ngesinye isikhathi umshayeli wayebuya nemali engaphelele athi uthenge insimbi ethile yokukhanda imoto, ngamukele lokho ngoba ngingazi ukuthi leyo nsimbi ibiza malini.“Kwesinye isikhathi nami ngangenza izinqumo ezithile ezaziholela ekutheni amatekisi angasebenzi ngendlela ayesebenza ngayo kusekhona umyeni wami.“Ngokuhamba kwesikhathi ngagcina sengibonile ukuthi kulo mkhakha ibhizinisi lenziwa kanjani.“Ngafunda ukuthetha into engingayazi nokugada ukuthi abashayeli basebenza kanjani,” kusho yena.Uqhube wathi uthe esejwayele kwaba nezinkinga kusoseshini.Uthe wehluleka ukubhekana nazo wakhetha ukuwadayisa amatekisi ngo-2013, wabuyela emsebenzini wakhe wokuba uthisha ngo-2014.“Ngashiya amatekisi amabili kuphela ayengisiza ukuthi ngikwazi ukondla izingane, ngangingasenalo uthando lwaleli bhizinisi.
Ngizibona sengathi ngisemkhakheni onezinselelo engingakwazi ukuzimela,” kusho yena.Wafundisa imiyaka emibili ngo-2016 wabuyela ematekisini.
Uthe ngesikhathi ebuya wayesecabanga ukuthi usezothatha umhlalaphansi engafuni ukuhlala ekhaya.“Ngacabanga amabhizinisi amaningi ngagcina ngifikelwe ukuthi kungani ngingabuyeli ematekisini ngoba senginalo ulwazi.
Okunye okwakungikhuthaza ukuthi abanye abanikazi bamatekisi babengitshela ukuthi amatekisi awafani nobuthisha okuthi uma eseshonile kube kuphelile, akekho omunye ongasebenzisa iziqu zakhe.
Ematekisini isitifiketi siyadluliseleka esizukulwaneni,” kusho yena.Ngenhlanhla uthi ubuyele sekunoshintsho oluningi ematekisini.Uthe bese kunezinhlelo eziningi zokuqeqeshwa kosomatekisi kanye nabashayeli ngaleli bhizinisi.Uthe ukhethwe ukuthi abe ngunobhala walo soseshini nyakenye.
Ngawo futhi lo nyaka uthe uqokwe ukuthi abe ngunobhala weSantaco, emkhandlwini wamatekisi aseNyankatho yeTheku iGreater North Region.“Ukuba unobhala isikhundla esibalulekile kusoseshini, uwomgogodla.
Uhlale uyingxenye yezinqumo ezithathwa yisigungu esiphezulu salowo soseshini.
Njengamanje kowethu usoseshini sathatha isinquno sokuthi sikhokhe imali ethile ngenyanga yamathayi.
Uma imoto idinga ithayi kuyiwa ehhovisi lifakwe lokho kwenza ukuthi kusetshenziswe amathayi aphephile kudaleke namathuba emisebenzi eyengeziwe.
Uma kunemiyalezo okumele ikhishwe usoseshini unobhala nguye okumele ayibhale.
Kuyo yonke imihlangano ebalulekile kumele abe khona,” kusho yena.Njengoba ekwiSANTACO uthe akagcini ngokubhalana nososeshini wakhe kodwa uba yingxenye yokuthathwa kwezinqumo ngamatekisi ahambela enyakatho eyeTheku.Uthe osomatekisi besifazane bakhona kodwa bayidlanzana abakwazi ukufinyelela esigabeni akusona.“Ziningi izizathu zalokhu abanye basemanqikanqika ukungena bathi shi ngenxa yokuthi le mboni inamadoda amaningi.
Kwesinye isikhathi nawo amadoda asangabaza ukufaka abesifazane ezikhundleni ngoba ebona sengathi ngeke bakwazi ukumelana nomsebenzi onzima,” kusho yena.
Uthando lokujimisa luphenduke ibhizinisi
UTHANDO lokujimisa abantu lumphoqile ukuthi ashiye umsebenzi abeqashelwe wona ngokugcwele, avule elakhe ibhizinisi ngokusho kukaLethu Thusi (24).Uthe ukujimisa abantu yinto akhule eyenza kodwa enganakile ukuthi ngelinye ilanga uzogcina esephila ngayo.
Uqale ukukhokhelwa ngawo ngesikhathi esefunda eNyuvesi yaKwaZulu-Natal (KZN).“Ngiqale ngokujimisa abafundi e-UKZN, kodwa bangiqeda umdlandla ngenxa yokuthi bebephinde badle ukudla okuzobenza bakhuluphale.“Ngiphoqelekile ukuthi ngishintshele kubantu abasebenzayo.
Ngibajimisela ezindaweni zabo, bangikhokhele.
Ngo-2018 ngiqale ngaba nekhasimende elilodwa ebelingikhokhela kahle ngokulijimisa.“Lokho kungigqugquzele ukuthi ngibe namaningi kodwa ngingazi ukuthi ngizokwenza kanjani, ukuze ngiwathola.“Ngigcine sengizimaketha ezinkundleni zokuxhumana, ngawathola amakhasimende.“ Ngo-2019 ngiqashwe kwesinye seziqiwi eHowick, okwenze kwaba nzima ukuthi ngiqhubeke nalo msebenzi ngenxa yokuthi bengibuye ngibe matasa nomsebenzi engiwuqashelwe,” kuchaza uLethu.Ngenxa yaleso sizathu uthe uphoqelekile ukuthi aqale amakilasi awenza ezinkundleni zokuxhumana ejimisa abantu.“Umuntu oyikhasimende lami ngiyambhalela ukuthi kumele enze kanjani ngiphinde ngimtshele nokudla okumele akudle, ukuze kubonakale imiphumela.Abaningi bayabuya babonge ukuthi iyasebenza le ndlela engibaqeqesha ngayo ngoba nami ngiyalandelela, ukuthi benza okufanele.Ngigcine sengithola namakhasimende akwamanye amazwe njengeBotswana, Namibia namanye.Ngenxa yobuningi bamakhasimende ami, ngigcine sengiphoqeleka ukuthi ngiyeke umsebenzi ngigxile kuwo ngoba kumele ngiwanike isikhathi esanele sokuthi ngixhumane nawo ngoba ayangikhokhela,” kusho uLethu.Uthe manje usenza lo msebenzi ngokugcwele futhi amakhasimende akhe usezowathumelela nezinto zokujima ezinegama lenkampani yakhe, iFlexers Fitness.
Kosaziwayo uthe useke wajimisa noDJ Lesoul.
Kuhlonishwe umlimi wesifazane onepulazi
UMLIMI wesifazane oyibambe ishisa endimeni yokulimela ukudayisa uhlonishwe ngeqhaza lakhe kulo mkhakha.UNkk Smangele Gumede ongumnikazi wepulazi elingu-220 hactres, iNtathakusa eliseNkwalini, eShowe, uhlonishwe yiTongaat Hullet, ngokudla umhlanganiso emncintiswaneni wabalimi besifazane wakulo nyaka.
Uwine emunxeni wabesifazane abalimela ukudayisa, iCommercial Farmer of the year, ehlelwa uMnyango wezoLimo KwaZulu-Natal.Ubemele lesi sifundazwe emncintiswaneni wabalimi besifazane kuleli, iNational Female Farmer of the Year.UNkk Gumede olima nomyeni wakhe uMnuz Sibusiso Gumede utshale, ulamula, amawolintshi, i-grapefruit nomoba.
Sekuphele iminyaka engaphezulu kweshumi etshala umoba ngendlela elulekwa ngayo abakwa -Tongaat Hullet.
Indodana yakhe itshala umoba eMatigulu.“Ngijabule kakhulu ngokuhlonishwa.
Lokhu kukhombisa ukuthi iqhaza lami liyabonakala kulo mkhakha.
Sinomyeni wami sahlomula ngokufundiswa mahhala, abasoTongaat Hullets.
Ulwazi esilutholile mayelana nokuthi umanyolo okumele siwusebenzise yimuphi, izibulali zinambuzane ezifanele, indlela eyiyo yokuhlola umhlaba nendlela yokufaka inkasa, kusisize kakhulu ekutheni sikhuphule isivuno sethu,” kusho uNkk Gumede.UNkk Gumede uthe ukhule kubo kulinywa amabele, ujika nelanga nombila wafika emzini wakhe kulinywa umoba.“Ngafunda ukulima umoba ngaze ngafika ezingeni engilibonayo ukuthi liyenelisa ngase ngifaka isicelo kuhulumeni sokuthi angithengele umhlaba.
Ngangifuna ipulazi elitshala izinto engingajwayele ukuzitshala nebala kwaba njalo, ngathola iplazi le-citrus.
Ngafunda izinto ezintsha kodwa angiyekanga ukutshala umoba,” kusho uNkk Gumede.Uqhube wathi ziningi izinselelo ahlangabezane nazo njengokungalutholi uxhaso ngemuva kokuthola umhlaba, ngohlelo lukahulumeni lokunikeza umhlaba abebencishwe amathuba, i-Proactive Land Acquisition Strategy (Plas) ngo-2007.“Bengisebenzisa izinsiza zokulima ezindala, besingakwazi ukulawula kahle ipulazi ngoba besijwayele ukulima emasimini ajwayelekile.
Ukuhlasela kwesimo sezulu esishintshashintshayo nakho kusibuyisele emuva kodwa ulwazi ebesilokhu siluthola lusisizile ukuthi sikwazi ukudlula kulezi zingqinamba.”I-citrus ayitshalayo uthe uyidayisela inkampani yaseKapa.
Uthe usezinhlelweni zokuthi athenge izinsiza ezintsha ezifana nogandaganda.
Ushiswa wugqozi kwezobuchwepheshe
UNksz Zanele Njapha (25), wasungula inhlangano ezimele i-Academic Aid, ahlose ngayo ukusiza abafundi ezifundweni ezahlukene.
UNksz Njapha okhulele eMlaza kodwa osehlala eManzimtoti, unabayisihlanu asebenza nabo ethimbeni lakhe.
Ngaphandle kokufundisa, ungumbhali wencwadi ethi An Eye For Love, ephume ngoJuni nyakenye.“Nginothando lokusiza abafundi, ikakhulukazi ukubalungiselela izinguquko kwezobuchwepheshe.
Senza okwehlukile ngoba asifundisi ngokwamaqoqo kodwa sihlala nomfundi ngamunye, sithole ukuthi udinga luphi usizo,” echaza.Uthe basebenza nabafundi bezikole zamabanga aphansi kwi-English neMaths.
Kwabamabanga aphezulu babasiza kwiSayensi, iMaths neCoding ehambisana nokufundisa ngokwenziwa kwama-website nokusebenzisa amakhompyutha.“Kukhulunywa ngezinguquko eziza nobuchwepheshe kodwa izingane azilungiselelwe lokho.
Yingakho sigxile kuzona izingane ukuze sibone ukuthi ziqeqeshekile kwezobuchwepheshe, kushintshwe nendlela ezifundiswa ngayo,” kusho yena.Uthe basebenza nezikole eziningi eThekwini kanti sebeqale negatsha eKhayelitsha, eCape Town.
Basizwa ngomunye obesethimbeni labo osefundisa eCape Town.
UNksz Njapha uthe inhloso nesifiso sakhe ukufinyelela kuwo wonke amadolobha.
Uphinde abe umethuli wezinkulumo ezakhayo, ikakhulu entsheni nabesifazane.
Mayelana nothando lokubhala, uthe waqala esemncane ebhala izinkondlo.
Unina wayemkhuthaza ukuthi abhale izincwadi kodwa yena ebona sengathi yinto okunzima ukuyenza.
Incwadi ayibhalile ikhuluma ngothando, athe uyakholelwa kakhulu kulona.
Enye yezindatshana zakhe ishicilelwe kulo nyaka encwadini ehlanganise izindaba zabesifazane eThekwini, iWomen’s Anthology.U-matric wawuphothula eKingsway High, wenza iBachelor in Education e-University of KwaZulu-Natal.
Kumanje wenza iMaster’s kwiDiplomacy and International Relations ngaphansi kweFleton-Hall University yaseMelika.
Uke wahlala izinyanga eziyisithupha eMelika enza lezi zifundo.Ngenyanga ezayo uzomela isifundazwe engqungqutheleni yeProfessional Speakers’ Association eGoli.
NgoSepthemba umenywe e-Austria kwenye ingqungquthela lapho eyokhuluma khona ngomsebenzi wokufundisa nokusiza abafundi ngobuchwepheshe.
Uthe ziningi izincwadi asafuna ukuzibhala, ezinye ezizokhuluma ngomsebenzi wakhe nokufundisa intsha.
Isithengwa phesheya imikhiqizo yakhe
ISIYAZIWA naphesheya imikhiqizo yobuhlalu yowesifazane oseqeqesha nabanye ngomsebenzi wezandla.UNkk Khulile Lamula (45) oyiManaging Director ye-Enza Management, usungule nebhizinisi lokwenza ubuhlalu elibizwa nge-Imara Jewellery.
Uthe ukufaka isimanjemanje emikhiqizweni yakhe yikona okudonsa amehlo nakwamanye amazwe.“Ngakhulela KwaHlabisa okuyindawo edume ngokweluka obhasikidi ngelala.
Ngenxa yokubona isasasa lobuhlalu, ngagcina sengizifundela nokubenza ngibudayise,” echaza.UNkk Lamula owayenguthisha, uthe ukuqala i-Imara Jewellery kwenzeke emuva kokusebenza nenkampani iFuture Works kusukela ngo-2004, egxile emkhakheni wokuqhakambisa umsebenzi wezandla.
Uthe namanje usasebenza nale nkampani ukuqeqesha abenza imisebenzi yezandla, enze nabantu baqonde ibhizinisi lalo msebezi aphinde avundulule namakhono.
Ngo-2016 wanikwa ithuba lokuqeqesha abesifazane abangu-25 abenza umsebenzi wezandla KwaNyuswa, okuyikona athi kumenze wanogqozi lokuqala i-Imara Jewellery.Eminye yemisiko kaNkk Khulile Lamula.
Isithombe: SITHUNYELWE“Emuva kokubaqeqesha savumelana nabo ukuthi siqhubeke sisebenze ndawonye.
Umsebenzi wami ukuthi ngibadwebele uhlobo lwemikhiqizo engiyifunayo bese bona beyayenza.
Namanje ngisasebenzisana nabo laba besifazane.
Okuhlukile esikwenzayo ukuthi obethu ubuhlalu obukuswenka akubona obemvunulo kuphela.
Lobu ungabugqoka noma yinini ngoba kufakwe nesandla sesimanje,” kuchaza yena.UNkk Lamula uthe emikhiqizweni abayenzayo kubalwa imigexo, amabhangele namacici.
Yize egxile emikhiqizweni yabesifazane, uthe ikhona imigexo engakhethile ubulili.
Isifiso sakhe ukuthi aphakele wonke amazwe kodwa okwamanje unamakhasimende eParis, eFrance lapho eseke wayokhangisa khona.Kweminye imibukiso asekhangise kuyo ngonyaka okubalwa i-Algeria Cultural Season, iDecorex, iNiger Home and Decor eNigeria, iSummer Fashion Show eParis neDurban Fashion Fair.Ukhangise nakwiTorino Fashion Week, i-Africa Fashion Exchange, i-Export Week, iGhana Cultural Exchange kanti usazokhangisa nsasembukisweni waseKenya.Okwamanje imikhiqizo yakhe itholakala e-Oyster Box Hotel naseDurban Art Gallery.
Uveze ukuthi uziqalele ngemali yakhe ibhizinisi kodwa uma eyokhangisa kwamanye amazwe e-Afrika usizwa yiSmall Enterprise Development Agency, emxhasa ngezindleko zohambo.
UMnyango wezoBuciko namaSiko umxhasa uma eya emazweni ase-Afrika kanti noMasipala weTheku uyameseka.
UNkk Lamula uneziqu zobuthisha zase-University of Zululand nezeLocal Economic Development e-University of KwaZulu-Natal.
Uyazikhandla ukuze kuhlomule isizwe
OWESIFAZANE okunguyena kuphela kwabahlanu abaphethe ipulazi eliqashwe ngabakwaTongaat Hullet, uthi wayengakaze azibone ngelinye ilanga engumlimi ngoba wenza izifundo zokusebenza emkhunjini, maqede wangena emkhakheni wokwakha.UNksz Makhosi Cebekhulu, omunye wabanikazi bepulazi elitshala umoba Ubizo eliseMpangeni, walithola ngohlelo lukahulumeni lokubuyiselwa komhlaba.“Ngo-2016 uphiko lokubuyiselwa komhlaba kubanikazi bawo lwasibuyisela umhlaba ongamahektha alinganiselwa ku-2300.
Bangu-2000 abanikazi bepulazi, kithina wayengekho onolwazi lokutshala olujulile olwaluzokwenza ipulazi lihlale lisesimeni salo.
Sathatha isinqumo sokuthi kumele isivumelwano esikhona sokuthi abakwaTongaat Hullet bawulime lo mhlaba batshale umoba, siqhubeke kodwa ngesikhathi siqhubeka kumele sifunde kubona ukuthi kwenziwa njani.“Ukufunda kwethu kumele kusukele ezingeni lokuphatha kuze kuyoshaya kwelomsebenzi ojwayelekile kungathi uma ipulazi selisezandleni zethu lingabe lisakhiqiza,” kusho uNksz Cebekhulu.Le ntokazi ithi yangena ohlelweni lwabazofunda ngokuphatha ipulazi okuhambisana nokufunda ngomoba kube ngezokuphathwa kwebhizinisi lawo.“Akuyona into elula ukufunda ngalo mkhakha kunezinto eziningi kanti namamaki abekiwe okumele uwathole ukuze udlulele esigabeni esilandelayo aphezulu kodwa ngikwazile ukufunda konke ngaphansi kwenhlangano, iSouth African Sugar Assossiation (SASA).
Uma ungowesifazane kumele ufake umfutho othe xaxa kulokho okwenzayo ngoba usuke ubhekiwe ukuthi uzowenza nini amaphutha ngenxa yobulili bakho.Ukufunda kwenza kube lula uma ubeka umbono kube khona ozoweseka ngakho kubonakale ukuthi okukhulumayo uyakwazi, akukhona ukuthi uyakhuluma nje emoyeni.”Uthi ukuzinikela kwakhe kwenziwa wukuthi akafuni ukuthi umhlaba ababuyiselwe wona utholakale ungasasebenzi, nokuyinto ake ayibone yenzeka kwamanye amapulazi abuyiselwe kubantu.“Kubalulekile ukuthi umhlaba obuyiselwe kithi sifunde ukuphathwa kwawo.
Kungabi yithina kuphela abangabanikazi bepulazi abahlomulayo kodwa kuhlomule nesizwe sakwaCebekhulu ngemisebenzi.“Ezolimo kuseyizona kuphela ezibonakala zikhulisa umnotho kuleli ngakho nathi kumele sifingqe imikhono sisebenze,” kusho uNksz Cebekhulu.
Owadivosa esemncane uvule inhlangano esiza abesimame
UNkk Nqobile Zungu (35) waseMpangeni, ungumsunguli we’Be That Strong Woman’, ayisungula emuva kokudlula ebunzimeni.
Ubunzima adlula kubo baze bamenza wabizwa ngeDrama Queen ngenxa yokuthi abaningi impilo yakhe bayifanise nomdlalo .
Uthe le nhlangano wayisungula ngo-2015 emuva kokuba ephunyuke kokuningi, wabona nempilo ibuyela emumva.“Ngashada ngineminyaka engu-22 ngadivosa ngineminyaka engu-25.
Ngabhayiza kakhulu emuva kokuphela komshado wami ngoba ngangizama ngayo yonke indlela ukucacisa ukuthi angihlulekanga.
Konke ebengikwenza ngangifuna ukuvala isikhala sothando kanti ngiyazilimaza.
Ngagcina ngibheka uthando ngisho ezindaweni ezingafanele,” echaza.UNkk Zungu wathola ingane eyodwa emshadweni, uthe sezimbili azithole ngaphandle komshado.
Uthe okumsizile wukuthi afunde ukuzixolela, wazama nokuzithuthukisa.
Echaza ngenhlangano yakhe, uthe ayisizi kuphela abadivosile kodwa bonke abesifazane abadlule ebunzimeni.
Ululeka abanezingane ngabodwana ukuthi zikhuliswa kanjani ngoba naye uyabazi ubunzima.
Uthi beseka nabahlukunyezwe ngokomoya nangazozonke izindlela.“Baningi esesibasizile ukuze bakwazi ukubhekana nesimo sokuhlukunyezwa.
Abanye sibakhuthaza ukuthi bavule amacala futhi siye nabo ezinkantolo icala lize lifike ekugcineni.
Ngifunde ukuthi uma owesifazane edlule ebunzimeni udinga omunye wesifazane ozomeseka.
Isikhathi esiningi izimo esidlula kuzo zenza abantu bahleke, ungatholi ngisho ukwesekwa esontweni nasemphakathini.”Uthe njalo ngonyaka wenza umcimbi wokuhlanganisa abesifazane ukuze bacobelelane ngokuthi baphunyuke kanjani ezimeni abadlule kuzo.Ukhuthaza nokuthi abesifazane bazithuthukise ngokufunda nangokuqala amabhizinisi.
Utshele Isolezwe ukuthi umshado wamsanganisa kangangoba wakhohlwa ngisho ukuzithuthukisa.
Uthe wasuka eMpangeni ezofunda eThekwini, wathola umshado maqede wadembesela ngisho ukufunda.
Kuthe esezama ukuzithintita wakhumbula nokuthi akaqedanga ukufunda.
Usenesitifiketi seSecuirty and Safety neDiploma yePublic Relations ayithola e-Unisa.
Ukhuthaza abesifazane abaphelelwe umendo ukuthi bangazenyezi.
UNkk Zungu ushade ngoSepthemba odlule, athe wayengazi ukuthi usayophinde athole umuntu ozobona unkosikazi kuyena.“Lokhu kungifundise ukuthi ngisho ungadlula ezimeni ezinjani zempilo kodwa kukhona ababona utho kuwe.
Uma abantu bengibiza ngeDrama Queen ngenxa yezimo engidlule kuzo, ngizizwa ngiyindlovukazi,” usho kanje.
IGagasi liklomelisa abesimame abenza umehluko eKZN
SEKUQALILE ukwamukelwa kwemingenelo yabafuna ukuqoka abesifazane abavelele emikhakheni eyahlukene emiklomelweni yeGagasi FM, amaShero Awards.Phambilini lo mcimbi ubuveza abesifazane abavelele kodwa ngonyaka odlule kwaqalwa imiklomelo.“Sesivulile ukuthi abantu bangathumela amagama bese beyachaza kancane ngabesifazane abenza umehluko emiphakathini yabo.
Okuhlukile ngamaShero Awards ukuthi aqhakambisa abesifazane abajwayelekile emiphakathini,” kusho okhulumela isiteshi uKhulekani Shandu.Phakathi kweminxa ekhona kubalwa ezobuciko, umculo, ezemidlalo, ubuchwepheshe, amabhizinisi, ezemfundo, abasebenzela umphakathi ezikhungweni zikahulumeni neminye.“Sijabule kakhulu ngalo mkhankaso ngoba uhlonipha abesifazane baseKZN abenza umehluko.
Imiklomelo iza ngesikhathi lapho siqhubeka nokubona ukuhlukunyezwa kwabesifazane emiphakathini yethu futhi siyathemba ukuthi lo mkhankaso nemiklomelo kuzosiza ukulwa nalokhu futhi kuvele imisebenzi emihle abantu besifazane abayenzayo ukufukula imiphakathi nokwakha isizwe,” kuchaza uKhulekani.Uthe banxusa abantu ukuthi bathumele amagama ngenxa yokuthi ukwamukelwa kwemingenelo kuzovalwa ngo-Agasti 2 bese imiklomelo iba ngo-Agasti 11.Kungenelwa ku-www.gagasiradio.fmEmcimbini wangonyaka odlule kwakukhona uNgqongqoshe wezokuBusa ngokuBambisana neziNdaba zoMdabu kwaZulu-Natal uNomusa Dube-Ncube.
'Ngimuhle nezibazi zami futhi ngizithanda nginje'
Zanele MthethwaWANQABA ukwenza i-plastic surgery ngoba efuna ukwamukela izibazi zakhe, owesifazane owashiswa wumlilo eneminyaka engu-13.UNksz Kimberley Malope (33), akusamkhathazi ukubukwa ngenxa yezibazi zokusha ebusweni nasezingalweni.
Yize kwamthatha isikhathi ukwamukela ukuthi akafani nabanye, wabona ukuthi ukusinda kwakhe kwakungenxa yamasu kaNkulunkulu.Utshele Isolezwe ukuthi babehlala noninalume nomfowabo omncane emjondolo eTembisa, eGauteng, ngesikhathi esha.“Umama wayesebenza emajalidini, ehlala khona.
Umalume wayebase isitofu sikapharafini esibekela amanzi okugeza siya esikoleni ngesikhathi kuqhuma isitofu.
Kwasha umjondolo, umalume nomfowethu baphuma kuqala.
Ngaba ngowokugcina ukuphuma endlini, okwenza ukuthi ngishe kakhulu ebusweni nasezandleni.”UNksz Malope uthi wahlala unyaka esibhedlela, wahlinzwa kaningi bezama ukulungisa isikhumba.Ngonyaka olandelayo waphindela esikoleni, impilo isishintshile.
Uthi izingane zazihlekisa ngaye, zingaqondi ukuthi kungani engafani nabanye.Uncome unina athe wayemnikeza isibindi sokuthi aqede isikole.
Ngo-2007 waphothula * -matric e-Edenvale High, kwadingeka ukuthi afune amatoho ngoba unina wayengenayo imali yokumfundisa.Uthe wayengazi ukuthi kuzoba nzima nokuthola umsebenzi ngenxa yezibazi.“Kwakunzima ukuthola umsebenzi, abantu bekhala ngezibazi zami.
Ngikhumbula ngiyofuna umsebenzi wokuba * -cashier esitolo, kwathiwa ngeke kulunge ngendlela engibukeka ngayo,” kusho yena.UNksz Malope usefundile ukuthi abantu babuchaza ngendlela yabo ubuhle bowesifazane kepha usazitshela ukuthi naye muhle ngendlela yakhe.“Phambilini bengigqoka izimpahla ezifihla umzimba, ngisaba nokuba phambi kwabantu.
Njalo uma ngizibuka esibukweni ngiyazithanda ngoba ngazitshela ukuthi akukho okuzoshintsha.
Nganqaba nokwenza i-plastic surgery ngoba ngifuna ukuzamukela nginje,” kusho uNksz Malope.Waqala ngo-2016 ukweluleka ngokomqondo.
Nakhona waqala ngoba esenezinkinga emsebenzini ngenxa yesimo sakhe.
Uthi bekumele asebenze kanzima ukwedlula abanye ukuze akhombise ukuthi naye ungumuntu.Kumanje uNksz Malope weluleka abanye abashile aphinde athule nezinkulumo ezakhayo, uyilungu leNational Burn Association of South Africa.
Emuva kokungawutholi umsebenzi wafundela iHospitality Management eNyuvesi yaseJohannesburg ngomfundaze kodwa wangaqeda.
Wathola umsebenzi wokuba yi-receptionist eDiplomat SA, inkampani aseyisebenzele iminyaka eyisishiyagalolunye.
Uthi le nkampani ayimcwasanga, lokho kwamnika ugqozi lokwenza iHuman Resources Management e-Unisa, azoyiqeda maduze.
Alidingeki ihaba uma uziphaqula
Mbali KhanyileKUVAMILE ukuthi abangazisebenzisi iziphaqulo ibathuse indlela abazipenda ngayo labo abazisebenzisayo.Abanye abasuke bengakwazi wukuthi zehlukene izizathu ezenza ukuthi abantu baziphaqule.
Kukhona abasuke befihla izibazi namabala ebusweni kanti abanye basuke benzela ukunyusa izinga lokuzethemba.Ungoti wokuziphaqula uNksz Siza Chili, uthe abesifazane kumele baqikelele ukuthi iziphaqulo kabazigcobi ngoba befuna ukushintsha indlela ababukeka ngayo.“Uma uziphaqula akumele ukwenze ngendlela ezokwenza ukuthi ushintshe indlela obukeka ngayo,” kusho uNksz Chili.Uthe okunye okwenza abantu bagcine sebengaqondakali indlela abasuke bezenze ngayo ebusweni, wukugcoba imibala ehlukle embaleni wesikhumba sobuso nentamo.Imvamisa abantu abangaqapheli imibala yesikhumba sabo bagcina sebeba nentamo nezandla ezehluke kakhulu kunombala abasuke bewugcobe ebusweni.Okumele abantu bakuqaphele ngaso sonke isikhathi wukuthi bangalenzi ihaba uma besebenzisa iziphaqulo ukuze ingaciki into abasuke beyenze ebusweni babo ngokusho kukangoti.“Ukuziphaqula kwasebusuku nokwasemini akufani ngakho abantu kumele bakuqonde nalokhu ukuze bangashayi eceleni uma bezihlobisa.
Kuyasiza nokuthi abantu babuke ama-video kuYoutube ngokuziphaqula,” kweluleka uNksz Chili.Nakhu okumele ukuqaphele uma uziphaqula:- Umbala wesikhumba kumele uhambisane neziphaqulo- Indlela yokuziphaqula yasemini ayifani neyasebusuku- Ukuziphaqula okungenalo ihaba yikona okubukeka kahle ukwedlula efakwe ngehaba-Qikelela ukugezisisa ngaphambi kokuthi ulale ukuze ugweme ukonakala kwesikhumba
Umkhiqizi wewayini ufuna ukufukula abamnyama
SIYAKHULA isibalo sabesifazane abangena embonini yokukhiqiza iwayini.UNksz Siwela Sweetness Masoga (29) waseLimpopo, ungomunye wabesifazane bakuleli asebenenkampani ekhiqiza iwayini.
Phambilini le mboni ibiyaziwa ngokuthi ngeyabamhlophe kodwa abamnyama sebengenisile kuyona.UNksz Masoga uthe uvule iSiwela Wines Academy, ngenhloso yokuvala igebe elikhona lokushoda kwabamnyama kule mboni.Uthe ufuna ukufukula abesifazane abanesifiso sokufunda kabanzi ngebhizinisi lokukhiqiza iwayini.UNksz Masoga ongumsunguli futhi ongumqondisi eSiwela Wines, ulandise kabanzi ngothando olwamholela ekutheni angene kulo mkhakha aze asungule inkampani ngo-2018.“Ukufundela kwami izifundo zeBiotechnology eCape Peninsula University of Technology yikhona okwangenza ngaba nothando lokusebenza ngotshwala.
Noma ngakhula ngingazi lutho ngokwenza iwayini kodwa ukufunda yikhona okwangisiza,” kuchaza uNksz Masoga.Ubeke kanje: “Ukusebenza kwami njengeMicrobiologist iminyaka eyisikhombisa ezinkampanini ezihlukene eStellenbosch, yikhona lapho lwaqala khona uthando lwami lokungena embonini yokwenza utshwala.
Ithuba engalithola ngalibamba ngezandla zombili ngaqhubeka nephupho lami.
Noma kwakungelula ekuqaleni ngoba konke kwakubheke mina, kodwa ngasebenzisa imali yami yokugcina ngaboleka nakumama wami.”Uthe akulula ukuthola uxhaso ezinkampanini ezinkulu nasemabhange uma ungosomabhizinisi osakhula.
Uthe isekhona intuba kosomabhizinisi abancane abanesifiso sokungena embonini yewayini kodwa kumele abantu bazi ukuthi akwenzeki ngokushesha ukuthi uphumelele.“Kumele ubekezele futhi usebenze ngokuzikhandla.
ISiwela Wines Academy iqashe abantu abahlanu, abaningi abesifazane.
Ihlose ukuba yinkampani enkulu eyaziwayo eNingizimu Afrika nasemhlabeni wonke ngemikhiqizo yethu ekhethelekile.”Zisembalwa izindawo ongathola khona umkhiqizo weSiwela Wines.“Kuyo yonke intsha kakhulukazi abesifazane abafisa ukuqala ibhizinisi, ngingabacebisa ngokuthi benze ucwaningo olujulile ngomkhakha abafuna ukungena kuwona.
Baxhumane nabantu abangabalekelela.
Kumele bazi ukuthi kwezamabhizinisi kuyabekezelwa futhi akujahwa,” kusho uNksz Masoga.Uphethe ngokuthi ukuhlasela kweCovid-19 kulilimazile ibhizinisi lakhe njengoba engusomabhizinisi osafufusa wathi beziningi izinhlelo abenazo zokumakhetha umkhiqizo wakhe eNingizimu Afrika.Abafisa ukuthenga umkhiqizo noma ukuxhumana neSiwela Wines bangaya ku:www.siwelawines.co.za .
Uyakhula kwezamabhizinisi osebenza ngezandla
UYADLONDLOBALA kwezamabhizinisi owesifazane waseMgungundlovu ozikhangisela yena umsebenzi wakhe wezandla.UNkk Thokozile Dladla (47) osezinze ePhoenix, eThekwini, wenza uhlobo lwezicathulo eziphambili esebenzisa ocwazi abadala.Ngaphandle kwezicathulo ubuye athunge nezikhwama aphinde athunge namakhushini.
Izicathulo zakhe uzidayisa emphakathini lapho iningi lamakhasimende akhe litholakala khona.Echaza ngomsebenzi wakhe uthe wawuqala sakudlala ebukela kudadewabo owayenza umsebenzi ofanayo.‘’Ngaqala ngokuthunga ezami ngiswenka ngazo uma ngiya edolobheni.
Baqala nabantu ukungibuza ngesitolo engizithenga kuso.
Kwaba ukuqala kwami ukuthola amakhasimende,” kusho uNkk Dladla.“Ngaqala ngokwenzela umakhelwane oyedwa ngo-2010.
Emuva kwalokho nabanye omama bazithanda bacela ukuthi ngibenzele,’’kusho uNkk Dladla.Uthe icebo lokwakha amakhushini lamfikela esetekisini ehleli eduze kukasisi owayephethe isikhwama esenziwe ngesikhumba, wasithanda.
Wambuza ukuthi sithungwa kanjani, waphendula ngokuthi isikhumba usithenga edolobheni, wamyalela nendawo lapho ayithola khona.“Ngathi ngehla edolobheni ngashona khona lapho usisi wayekade engiyalele khona.
Ngenhlanhla ngaginemali encane, ngathenga isikhumba, kwabe ngiyaqala ukuthunga isikhwama.
Saphuma kahle nje.
Ngacabanga icebo lokuzithungela amakhushini akwami endlini, ngawathunga nawo aphuma kahle,” kuchaza uNkk Dladla.UNkk Dladla uthe nakulo ibhizinisi lamakhushini kwaqala kwafika umakhelwane oyedwa kwakhe, emuva kwalokho omakhelwene bamtholela amanye amakhasimende.“Isonto nesonto ngiba ne-oda elisha.’’Uthe ngonyaka ozayo yena nomyeni wakhe, uMnuz Mduduzi Dladla, bazokwakha indlu egcekeni azosebenzela kuyo.“Ngiyathemba nemali izohlangana ngoba ngenyanga * -R4000 uza esikhwameni sami,’’ kusho uNkk Dladla.“Ngithandazela ukuthi ibhizinisi lami likhule kulokhu eliyikona njengamanje ukuze ngiqashe ngiphinde ngikhuthaze nodadewethu abangasebenzi ukuthi bangene ebhizinisini lezandla,” kusho uNkk Dladla.
Uhlobo olusha lwama-jumpsuit lungenisile
Mbali KhanyileUKUTHENGA noma yini esesitayeleni ngaphandle kokubuka ukuthi iyahambelana yini nomzimba wakho, yiphutha elivame ukwenziwa ngabaningi, ikakhulukazi abesifazane.Kulezi zinsuku kungenise uhlobo olusha lwama-jumpsuit abukeka njengendwangu ye-tight.
Lolu hlobo luvamisile ukubonakala entsheni nakwabesifazane abanemizimba eqoqene.
Yize lubukeka luwuhlobo lwabasha, nabakhulile bayabonakala beziphihle ngalo.Lapho okufike kwehluke khona ekugqokweni kwayo wukuthi abadala bayaye babonakale befake amahembe apholile phezu kwawo (ama-jumpsuit) ngenxa yokuhloniphisa.
Abanye bahlobe ngama-coats athe ukweluleka ngezanzi kwesinqe.
Lolu hlobo lwama-jumpsuit ludla ubhedu nakosaziwayo abazifelayo ngengqephu.Yize abanye ama-jumpsuit bewagqoka namateku, abanye bayawaswenkela bagqoke nezicathulo ezisho phezulu ngesithende.Abanye bajwayele ukuwafaka nama-figure belt asebuye ngezinkani.Umsiki wengqephu, uNksz Mumsy Mkhwanazi, uthe bakhona abantu besifazane abakhuluphele abawagqokayo ama-jumpsuit asengenisile kodwa abukeka kahle kakhulu kulabo abanemizimba eyakheke kahle.“Lolu hlobo lwama-jumpsuit lubukeka kahle kakhulu kubantu besifazane abanokhalo oluncane.
Abanemizimba eyondlekile kodwa abawathandayo kumele baqikelele ukuthi bagqoka ama-body shape ngaphansi ukuze babukeke,” kusho uNksz Mkhwanazi.Uthe ama-body shape okumele bawasebenzise ngathe ukuba made afika emadolweni ngoba amafishane ashiya kunemivingqi ebukeka kabi ngaphansi kwe-jumpsuit kanti kwamade akunalayini ovela kambi.
Bekunzima koseyinxusa kwezobuchwepheshe
ISITSHUDENI esangena emkhakheni wezobuchwepheshe singakaze siyisebenzise ikhompyutha, siqokelwe ukuba yinxusa labesifazane emkhakheni wezobuchwepheshe.UNombuso Msweli waseNoorwood eMtubatuba, owenza unyaka wesithathu kwi-Information Technology -Computer Software Development eDurban University of Technology (DUT), uqokelwe ukuthi abe yinxusa labesifazane abesemkhakheni wobuxhakaxhaka bamakhompyutha, iGoogle Women’s Techmakers.Uzoba yingxenye yabesifazane abangaphansi kohlelo iGoogle Developer Groups (GDG) Cloud, eThekwini.UNombuso uyimenenja yohlelo olugqugquzela abesifazane ukuthi bangene kulo mkhakha ngokwenza imicimbi yabesifazane ekhuluma ngezobuchwepheshe kulesi sikhungo, iVarsity Genie.Le ntokazi ithe ngesikhathi ifaka isicelo sokufundela lo mkhakha yayingazi lutho ngawo, yayifuna ukwenza into ehlukile.“Kwaba wumzukuzuku kimi ukwenza i-password yokungena kwikhompyutha ngoba esikoleni engangifunda kuso ikhompyutha yayingafundwa, neselula ekhaya abasheshanga ukungithengela, ngaba nayo sengifunda uGrade 12,” kusho yena.Esengenile uthe wangena kolunye uhlelo lwezitshudeni olwenza imicimbi ethinta ezobuchwepheshe khona eDUT.
Kulelo thimba uthe kwakunguye kuphela owesifazane ngoba ezobuchwepheshe kuyaziwa ukuthi abesilisa bayashesha kuzo, abesifazane basala emuva.“Ngesikhathi ngingena ngangifuna ukuthola ithuba elengeziwe lokufunda ngezobuchwepheshe ngoba ngangazi ukuthi anginalo ulwazi olwenele.
Ngokuhamba kwesikhathi ngikuleli thimba, ngaqala ukuba nogqozi lokuthi ngigqugquzele abantu besifazane ngokuthi uma senza imicimbi ngishuthe ngifake ezinkundleni zokuxhumana.
Uma ngisemakhaya ngichazele abantu abasha ngalo mkhakha.”Uthe wayebuye asize abanye ozakwabo ngokufaka izicelo esikhwameni esisiza ngoxhaso lwemali yokufunda kusetshenziswa ubuchwepheshe.“Lokhu ngakwenziswa wukuthi ngangikhumbula ukuthi mina ngangingakwazi ukusebenzisa ubuchwepheshe okusho ukuthi zisekhona izitshudeni ezifana nami ezifika esikhungweni semfundo ephakeme zingakwazi ukusebenzisa ubuchwepheshe.
Emakhaya ngiyabagqugquzela ukuze bazi ngalo mkhakha ngoba izinto eziningi njengamanje zizokwenziwa ngazo ezobuchwepheshe.
Ngiyabatshela nokuthi lo mkhakha ubanzi ungenza okuhambisana nawe.
Ukuba sedolobheni kimina kunginika isikhathi sokuthi ngifunde konke engicabanga ukuthi intsha esemakhaya ingazuza kukho.
Ngiyazi ukuthi uma ngiphothula kungenzeka ngingawutholi umsebenzi ngesikhathi engisifisayo, ngaleso sikhathi ngizobe ngiqhubeka nokwandisa ulwazi ngezobuchwepheshe,” kusho yena.Uthe ukuba yinxusa kusho ukuthi uzothola ithuba lokuhlangana nabesifazane bakwamanye amazwe abakwezobuchwepheshe, afunde angakwazi kubo nabo bafunde kuye.“Kusasetshenziswa ubuchwepheshe ukuhlangana, uma seyehlile iCorona sizoba nemihlangano ejwayelekile.
NgoJuni ngike ngaba nethuba lokuyofunda eThailand.”
Ufundisa odado ulimi ngoWhatsApp
UKUBONA izingane ezifunda ezikoleni zasemakhaya nezasemalokishini zibhuquza emakhaya ngoba izikole zivaliwe ngenxa yeCovid-19, kodwa  ezifunda ezikoleni zezinye izinhlanga ziqhubeka nokufunda, kumenze wavula inkampani efundisa odado ulimi.UNksz Gloria Thandekile Mngadi (30) waseNdwedwe, usungule uhlelo lokufundisa izingane ezincane ezineminyaka ephakathi kwemine kuya kwewu-12 ngoWhatsApp isiZulu nesiNgisi.
Lolu hlelo ulubiza ngeNgosi Yabantwana.Kulolu hlelo izingane zifunda ukubhala nokufunda lezi zilimi.UNksz Mngadi oneDiploma yeLanguage Practice ayifundela eDurban University of Technology (DUT) uke wafundisa isiZulu khona eDUT, uyimbongi nombhali wezincwadi zezingane.Uthe ngesikhathi izikole zisavaliwe kuleli ukuze kunqandwe ukusabalala kweCovid-19, izingane ezifunda ezikoleni zasemakhaya nasemalokishini zaze zakhohlwa ebese zikufundile ngoba bezivuka ekuseni ziyodlala kanti ontanga yazo abafunda ezikoleni ezithuthukile, bebefunda besemakhaya kusetshenziswa ubuchwepheshe besimanje.
"Ingiphathe kabi le nto uma ngiyibuka, ngakhumbula ukuthi nami ngingowasemakhaya lapho kusanezinselelo eziningi.
Izikole ezithuthukile bezisebenzisa ezobuchwepheshe ngoba abazali bezingane ezifunda kulezi zikole bayakwazi ukuzisebenzisa.
Ngibe sengifikelwa ukuthi ulimi yilona olubaluleke kakhulu enganeni nasempilweni ngakho uma ngingafaka esivivaneni ngokuthi ngifundise izingane ulimi ngoba yilo olubaluleke kakhulu, kungaba kuhle.
Ngikhethe ukufundisa ulimi lwesiZulu nesiNgisi ngoba ezinye izifundo ezifundwayo esikoleni, ezinye zifundwa ngesiNgisi kanti ekhaya ingane ikhuluma isiZulu.
Ngibone kubalulekile ukuthi ingane izifunde zombili lezi zilimi iziqonde kahle ngoba ekilasini asikho isikhathi sokutolikelana.
Lapha uma ingane ingazi ngiyayicathulisa,“ kusho yena.
Uthe abazali abaningi banawo uWhatsApp, yingakho ekhethe ukuthi asebenzise wona ukuze axhumane nezingane ngawo.
"Inhloso yami enkulu ukuthi ngifundise izingane ukuthi zizethembe uma zikhuluma ulimi.
Ngokuhamba kwesikhathi ngifuna ukuthi ngizicije ukuze zikwazi ukungenela umncintiswano wezingane wokupela amagama, i-Spelling B. Ngikhathazwa ukuthi ngiye ngibone izingane zakwamanye amazwe ziqeqebula kwi-TV, uma ngiziqhathanisa nezethu ngibona ezethu zisilele emuva," kusho yena.Uthe izingane uzifundisa ngendlela elula kuzona; njengokucula nokudweba ngoba kulula ukuthi zikhumbule uma zifunda kanjalo.
"Ingane ehlala ifunda noma ngabe ifunda into encane ihlala inomqondo oqaqekile.
Ngifuna ukutshala leyo mbewu kulezi zingane, zikukhuthalele ukufunda," kusho yena.Uma engafundisi odado uthe usuke esebenza enkampanini yakhe i-GTNAQM PTY Ltd eyenza imisebenzi ethinta ulimi.Incwadi yakhe yokuqala yezingane ethi UMimi noZuzu Esikoleni ishicilelwe ngo-2015, nyakenye ubhale eyezinkondlo ngeCovid-19.
UNkz Mngadi unenhlangano esiza amantombazane ngamaqakelo, iGloria Thandekile Foundation, athi ibuye isize umphakathi njengoba kuneCovid-19.
[EZOTHANDO] Umyeni wami usefuna ukuthatha unkosikazi wesibili
Umbuzo: Sineminyaka emithathu sishadile nomyeni wami.
Siyathandana kakhulu kodwa emasontweni amathathu edlule ngithole ukuthi uke waba nobudlelwano nentombazane esebenza ngasesitolo sethu.Lokhu ngikuthole ngithi ngisebenzisa ucingo lwakhe.
Akazange aphike kodwa uthi yinto eseyadlula nekungamele ngizikhathaze ngayo.
Ngiyahluleka ukudlulisa le nto, ngilokhu ngicabanga ukuthi akathokozile ngami.
Okungixaka kakhulu ukuthi uthi wonke amadoda ayayenza le nto ngakho ayikho into engiyikhalelayo.Angazi ngempela ukuthi ngenzenjani ukuze ngimuthembe futhi.Thuli, SowetoImpendulo:Akulona iqiniso ukuthi wonke umuntu wesilisa akathembekile.
Kuyinto umyeni wakho ayisho ukuze azizwe engcono ngesenzo sakhe.Kuyinto enhle ukuthi uyalibona iphutha lakhe futhi uphumele obala ngesenzo sakhe.
Uma ethi akusekho lutho phakathi kwabo kuzomele uthembe akushoyo.Kuzothatha isikhathi ukuthi umethembe ngokuphelele futhi umyeni wakho kodwa ayikho enye indlela.
Uma ufuna ukulungisa umshado wenu kuzomele uzincenge.Umbuzo:Umyeni wami weminyaka emihlanu ufuna ukuthatha omunye unkosikazi.
Ngikubeke kwacaca ukuthi angizimisele ukuba sesithenjini ngoba akazange angitshele izifiso zakhe ngaphambi kokungena kulo mshado.
Ngangingeke ngingene kuwo ukube ngangazi.Thulisile, KWANONGOMAImpendulo:Isithembu akuyona into evele ikwehlele nje.
Sinesiqiniseko sokuthi umyeni wakho wangena kulo mshado azi ukuthi uyasithanda isithembu kodwa esaba ukukutshela ekuqaleni ngoba azi ukuthi ngeke uvumelane naye.
Isithembu yinto okumele uzilungiselele yona, ungene emshadweni wazi ukuthi kuzoba khona omunye unkosikazi emva kwesikhathi.Ngeshwa umyeni wakho uzodinga ukuxoxa, avumelane nawe ngaphambi kokuthatha omunye unkosikazi.Uma ngabe wena ungavumelani nesinqumo sakhe kuzoba yinto enzima kakhulu ukuthi aqhubeke wena ungathandi.
Qhubekani nixoxe umnike izizathu ezikwenza ungahambisani nesinqumo sakhe.Umbuzo:Ngingumama owathola umntwana ngisemncane kakhulu, manje sengiqala ukubona izimpawu engingazithandi kumntwana wami ona-13 weminyaka.
Useqale ukukhombisa ukukhonza abantu besilisa ngendlela emangazayo.
Bengilokhu ngiziba ngizitshela ukuthi wenziwa ubungane kodwa manje ngiyabona ukuthi yinto okumele ngiyisukumele le ngoba ingaphela kabi.Iyithemba lami lokugcina le ngane.
Ngifisa ukuthi ifunde igogode, ingafani nami.Lindo, KEMPTON PARKImpendulo:Ukuba umzali akuyona into elula.
Ukuba umzali wentombazane kona kuba nzinyana ngempela ngoba uma ekhula kumele uqale uvule amehlo ngokweqile ngoba kuningi okungenzeka okungaguqula impilo yakhe yonke njengokuthola umntwana singakafiki isikhathi.Umntwana wakho usekhulile manje ngakho usungakwazi ukuhlala naye nikhulume.
Kubalulekile ukuthi azi ukuthi wafika kanjani emhlabeni nokwazi ukuthi wamthola usemncane ngakho awufuni naye athole umntwana ngendlela yena afika ngayo.
Kuhle azi ukuthi ukuthola umntwana usemncane kumisa izinto eziningi empilweni yomuntu ngakho awufuni naye afane nawe.Indodakazi yakho ingakujabulela ukuzwa ukhuluma nayo njengomuntu omdala futhi izofuna ukwenza konke okusemandleni ayo ukuthi ingakuphoxi.Umbuzo:Unkosikazi wami akangihloniphi njengomyeni wakhe.
Yimina indoda kuleli khaya ngakho ngeke ngizwe ngaye ukuthi kuyiwa ngakuphi.
Sengathi uyayikhohlwa indawo kankosikazi ekhaya.
Ufuna ukwazi ukuthi ngihola malini nokuthi ngiyenzani imali.
Akuyona nhlobo indaba yakhe leyo.Mina njengendoda ngiyawenza umsebenzi wami kuleli khaya.
Pho yini athande ukwazi ezinye izinto ezingahlangene naye?
Ngibona sengathi izosixabanisa ngempela le nto.
Ngingenzenjani ukuze abhekane nezinto zasekhaya angangeni ezintweni zami?Makabongwe, KWAXIMBAImpendulo:Ngeshwa umshado ngowabantu ababili.
Ngokushada nje naye kuchaza ukuthi uyangena ezintweni zakho uthanda noma ungathandi.
Umshado lowo.Yebo unkosikazi unendawo ayidlalayo ikakhulukazi ekhaya kodwa akusho ukuthi indawo yakhe iphelela ekhishini nje kuphela.
Unalo ilungelo lokwazi ukuthi uhola malini njengomyeni wakhe.Kuyinto enhle ukuthi uyawunakekela umndeni wakho kodwa zama ukuthi ungamshiyi ngasemuva umkakho.
Naye uyingxenye ebalulekile yomuzi wakho.
Uqwaqwade osomabhizinisi
UKUBA yivolontiya esikoleni kuvulele ithuba usomabhizinisi osafufusa ukuwina emncintiswaneni wokuqeqeshwa.
UNksz Zanele Ndelebe (27) uklonyeliswe ngendondo yeTop Achiever kwiYouth Entrepreneurship Programme (Yep) nonyaka.
Uqwaqwade emakhanda abayisishiyagalolunye eGauteng, abebeyingxenye yalolu hlelo lokuqeqeshwa olwaqalwa yiVodacom ne-Innovator Trust.
Wathuka ngesikhathi kubizwa igama lakhe emcimbini wokuthweswa iziqu, etshelwa ukuthi ube yiTop Achiever kulolu hlelo.UNksz Ndebele utshele Isolezwe ukuthi wayevele enza izifundo ze-Information Technology (IT) ngaphansi kweVodacom Academy, waziphothula ngo-2017.“Emuva kokuqeda izifundo zami ngaya ezikoleni ezahlukene eSoweto, ngivolontiya emsebenzini.
Kuthe ngisephakathi ngathola umbiko wokuthi sengikhethwe ukuba ngaphansi kohlelo iYep,” echaza.Mayelana ngokuphasa ngamalengiso kulolu hlelo, uthe usizwe ukuzimisela, engaphuthwa imihlangano.
Uthe ukuba kulolu hlelo kumfundise ukuthi kubalulekile ukuzihlelela isikhathi nokuqinisekisa ukuthi amakhasimende ajabulile uma usebhizinisini.
UNksz Ndebele osazimisele ukuthola olunye ulwazi kwezamabhizinisi, uhlela ukungena kwelokuhlela imicimbi.“Ngiyayithanda injabulo ehambisana nemigubho okubalwa imishado, amaBridal shower nokunye.
Kuyangijabulisa ukuba sebhizinisini lapho uzokwazi ukubona bukhoma ikhasimende lijabulela umsebenzi wakho.
Ngiyathanda ukuthi ibhizinisi engizolenza kube elomndeni ukuze sisizane, sifukulane,” kusho yena.UNksz Ndebele ubengomunye wabebehlela umcimbi wokuthweswa iziqu zeYep, athe yikona okufake kakhulu uthando lokwenza ibhizinisi kulo mkhakha.Uthe usafuna ukuqhubeka afunde emkhakheni we-IT kodwa okwamanje usabhalisele ukwenza iTourism eCentral Johannesburg College okuyizifundo azishiya phakathi phambilini.
Lokhu kwenziwa ukuthi athole umfundaze emkhakheni weBeauty Therapy unyaka owodwa.
Emuva kwalokho wenza izifundo zekhompyutha nezeCall Centre e-Orlando.UNksz Ndebele unguthunjana ezinganeni zamantombazane ezine, waphothula * -matric eSelelekela Secondary ngo-2012.
Uthi ukhonze ukukhithiza, ukulalela umculo, ukufunda nokudansa.
Uzichaza njengomuntu onomfutho futhi othanda ukuzama kuyo yonke imikhakha kwezemfundo nasebhizinisini.Umyalezo wakhe kwabanye ontanga ukuthi bangazithambisi uma befuna ukuphumelela empilweni.“Sonke sineziphiwo ezingafani okumele sizisebenzise ndawonye ukusizana.
Ngeke ukwazi ukuphumelela ngekhono lakho wedwa, yingakho kusiza ukuhlanganyela nabanye.
Ukuba kulolu hlelo lweYep kungifundise ukuthi kubalulekile ukubekezela nokuxhumana kahle namakhasimende uma ungusomabhizinisi,” kusho uNksz Ndebele.
Owesifazane wokuqala kwelenuzi
UNksz Senamile Masango (30) owenza iMasters kwiNuclear Physics, e-University of Western Cape, ungowesifazane wokuqala obe yingxenye yethimba lokuqala lososayensi base-Afrika ebelihola ucwaningo ngenuzi, esikhungweni esicwaninga ngayo e-Europe, iCERN, eSwitzerland.UNksz Masango ongowokuzalwa KwaNongoma ushiye umsebenzi wokuba yiProject Manager nyakenye wabuyela edeskini ngemuva kokushona kwendodakazi yakhe, uSindisiwe (7).“Ngemuva kokushona kwengane yami bengizizwa nginengcindezi ngase ngikhetha ukuthi ngike ngibuyele edeskini ngiyofunda.Ngesikhathi ngifika enyuvesi ngihlangane nethimba elibe nenhlanhla yokuthi lithole leli thuba ebekungelokuqala.Bekujwayele ukuthi ososayensi base-Afrika babambisane nabanye uma kwenziwa ucwaningo kulesi sikhungo.Akulula khona ngoba imfundo yethu ayifani kodwa kuyenzeka,” kusho uNksz Masango.Uthe yizinto ezingabonwa ngamehlo ezibambe ukuthi izingcezu zenuzi zingawi zihlale zisemkhathini.Uthe inuzi ingasiza ekutheni kwelashwe izifo nokuthi kukhiqizwe ugesi.UNksz Masango uthe ukhule ezitshela ukuthi uzongena emkhakheni kagesi ngoba ubethanda iPhysics.Lokhu kushintshe ngesikhathi efunda uGrade 8 uthisha wakhe ebafundisa ngabantu abahamba emkhathini, ama-astronauts.Senamile Masango“Lolu thando lwabuye lwashintsha ngesikhathi ngifunda uGrade 11 ngathanda ubunjiniyela.
Ngathola ukuthi izifundo esicabanga ukuthi ezobunjiniyela eziningi azibenzi onjiniyela kodwa zibenza ama-technician noma ama-techonologist okungebona ubunjiniyela ngqo.Ngafaka isicelo sokufundela ubunjiniyela eWits kodwa ubaba wathi ngeke ngilunge ukuyofunda kwesinye isifundazwe ngoba ngisemncane.Ngangineminyaka ewu-15, ngangisheshe ngangena esikoleni,” kusho yena.Enyuvesi yaKwaZulu-Natal washoda ngephuzu elilodwa.
Uyise wamtshela ukuthi akaye oNgoye ayofundela ubummeli.Efika khona wabona izifundo ezazisondelene nayekuthanda, iBusiness and Electronics.“Inkululeko yokuziphatha sengisenyuvesi yangiphazamisa, ngangenza kahle ezifundweni zami.
Ngakhulelwa ngineminyaka ewu-16.Ngabuyela ekhaya, ngaze ngabuyela (enyuvesi) ngo-2009 sengiyoqedela.
Ngibonga ukuthi ubaba wangeseka kukho konke.
Ushone ngo-2010 esezwile ukuthi ngiphasile,” kusho uNksz Masango.UNksz Masango uzalwa esithenjini, unina ungowesithathu.
Uyise wayengumhloli wezikole.“Ekhaya besingasokoli kodwa ubaba ubethanda ukuthi lokho esinakho sabelane ngakho.Nginenhlangano engenzi nzuzo, iWomen Scientist in Africa.
Ngayo ngifuna ukuthuthukisa abesifazane base-Afrika, hhayi eNingizimu Afrika kuphela,” kusho yena.
Isithela izithelo imikhankaso yenyuvesi nabamatekisi
UKUSEBENZA ngokubambisana kwesikhungo i-University of KwaZulu-Natal nemboni yamatekisi kuyazehlisa izinselelo zokuhlukumezeka kwabesifazane  abasebenza emarenki.Lokhu kushiwo nguSolwazi Busi Ncama, oyiPhini likaShansela kulesi sikhungo.
USolwazi Ncama uthe ngemuva kwezikhalazo zabesifazane zokuthunazwa kwesithunzi sabo ngenxa yezinto ezenzeka emarenki, i-UKZN yazibophezela ekutheni iqale ukwenza ucwaningo ngo-2008 mayelana nezigameko zokuhlukumezeka kwembokodo embonini yamatekisi ngenhloso yokulwa nezinkinga ekhala ngazo.
"Uma senza ucwaningo sihambela wonke amarenki sesiphethe lonke ulwazi lwezinkinga abagibeli abakhala ngazo, kanjalo nabesifazane abasebenza emarenki.
Siyaye siqale ukubambisana nosomatekisi kusukela ekuqaleni kocwaningo kuze kufike esiphethweni salo.
“Uma sesikuqedile, siyaluhlanganisa bese siluhambisa njengoba lunjalo kososeshini ngenhloso yokuthi bazazi zonke izinkinga okukhalwa ngazo nezithinta indlela abaphatha ngayo abagibeli besifazane.
Okuhle ke wukuthi imikhankaso ehlelwa emarenki siyaba yingxenye yayo, bese sifika kuyo sishumayele izwi lokuphathwa kahle kwabesifazane," kusho uSolwazi Ncama.Eqhuba, uthe imiphumela yokusebenza ngokubambisana nabamatekisi iyabonakala njengoba kumanje bematasa nohlelo lokuqeda nya izitikha ezinemibhalo ethunaza isithunzi sabantu besifazane ezisuke zinamekwe ematekisini.
"Sikholwa wukuthi imikhankaso esizimbandakanya kuyo njengesikhungo ngokusebenzisana nemboni yamatekisi iyawenza umehluko.
Kubukeka zincipha izitikha ezinamagama alumelayo.
Njengamanje sishumayela izwi lokuthi indawo yaserenki ibe ngezinye zezindawo esizizwa siphephile kuyo.
Kumanje sizezinhlelweni zokuyiqhuba imikhankaso nakwamanye amarenki njengoba sesiqalile ukuhambela awasePinetown ngokubambisana ne-Ayanda Msweli Foundation.
"Echaza ngezinhlelo zokuhambela amanye amarenki, uthe bazohambela lawo asondelene namahostela ngenhloso yokuthi badlulise umyalezo womkhankaso abawuqhubayo kubantu besilisa abahlala emahostela.Ephetha, uthe uyakhokwa wukuthi bazosizakala abantu besifazane ngemikhankaso abayiqhubayo njengoba beqhubeka besebenzisana kahle nemboni futhi bamukelwa ngezandla ezimhlophe.
Ugila izimanga obhala amafilimu
UNksz Nokukhanya Luthuli (34) usebhale imidlalo eminingi ekubalwa ethi Grounds of Life, Umlingo Wesilingo, Amehlo Ami yini, Kingdom in the Sky, ukukha phezulu.Eminye yale midlalo ulinde ukuba akwazi ukuqoqa imali eyanele bese eqala ukuyishutha.“Ithalente lami lokubhala izindaba, ngiziphendule ngizenze ifilimu yilona elenze ngagxila kulo msebenzi wokubhala amafilimu ngiphinde ngiwaqondise.
Ngabona ukuthi kuningi engingalekelela ngakho uma ngikwazi ukubhala la mafilimu abantu bekwazi ukuwabona bese befunda okuthize kuwona,” kusho uNksz Luthuli.UNksz Luthuli waqeqeshwa ngaphansi kohlelo lwe-Ethekwini Reading and Writing Club lapho afunda khona ukubhala.“Kusukela ngo-2005, ngiyingxenye yalolu hlelo.
Sifundiswa ukubhala nokufunda.
Ngibe sengigxila ekubhaleni kwamafilimu ngoba bengibona ukuthi nginethalente.
Ngo-2013, ngibe sengiqokwa ukuba ngiyomela i-club kwiDurban International Film Festival (DIFF) lapho sasithola ukuqeqeshwa kabanzi ngokubhala amafilimu,” kusho uNksz Luthuli.Ngesikhathi beqeqeshwa ngabe-AFDA University College waqokwa ukuba abe umqondisi wefilimu ebizwa ngeNoma.Nakulo nyaka uzobe eyigxenye yeDIFF ezoba ngoJulayi eThekwini.Uthe isifiso sakhe esikhulu ukuba athole uxhaso ukuze azoqala aqophe imidlalo yakhe aseyibhalile.Uthe yize lo mkhakha wokubhala nokuqondisa amafilimu usathathwa ngabaningi njengowabantu besilisa kodwa ngokwakhe uyasibona sisikhulu isikhala sabantu besifazane.“Singabantu besifazane kukhulu esingakwenza kulo khakha njengoba bekhona nabanye abaqondisi nababhali abenza ezibukwayo.“Nami ngifuna ukuhamba lapho, ngenze amafilimu axoxa ngempilo yethu nesingawathokozela,” kusho uNksz Luthuli.Uma engabhali amafilimu, uNksz Luthuli, usuke ematasa ePhakamisa Learning Centre lapho, eyimenenja khona aphinde afundise abafundi abengenzanga kahleku-matric.Kumanje umatasa nokubhala futhi ubhalisele nokuthola uxhaso kwiKZN Film Commission.
'Kona ubuso ukusula ngethawula'
SEKWABA umkhuba ojwayelekile ukuthi ubone abantu bezesula umjuluko ngethawula lokugeza ngenxa yokujuluka.Kujwayelekile kunjalo, kodwa ongoti besikhumba bathi ukwenza kanje kuyingozi enkulu esikhumbeni sobuso, ungazithola usushwabanelwa wubuso umncane.Ungoti wezobuhle eThekwini uFuthi Mkhize, woBuhle Beauty Academy, uthi amathawula enziwa ngokotini oqinile okwenza ukuthi adale umonakalo esikhumbeni.Uthi ngesikhathi umuntu ezikhuhla ngethawula, kwanda namagciwane ngoba lisuke lomile lithintwa nayizandla ezingahlanzekile.“Isikhumba sobuso sithambile futhi siyashesha ukuzwela, yingakho kumele njalo umuntu ehlale esebenzisa izandla, ama-wipes noma izinto ezikhandelwe ukwesula ubuso uqobo ukuzesula.“Ilanga lishaya inyama kuzwele nokushisa okunye kuhlale esikhumbeni.
Uma sewuzikhuhla ngethawula sekulimala okubizwa ngei-epidermis,” kusho uFuthi.Ukungazijwayezi ithawula kwenza kube lula nakuwe ukufunda isikhumba sakho, usheshe uzwe uma kukhona okungasahambi kahle.“Uma usebenzisa izandla zakho uyashesha ukuzwa uma kukhona okonakalayo esikhumbeni.
Kodwa ithawula kuzokuthatha isikhathi ngoba uzoqhubeka ukhuhle kakhulu noma sekushisa unganaki.“Isikhumba siyaqala siyahlibuka,siyashwabana siphinde sonakale”.Ngaphandle kwethawula kukhona nomkhuba ojwayelwe abesifazane wokuvuselela iziphaqulo phezu kwakugcobile.UFuthi uthi elinye iphutha eliyingozi ngoba ehlobo umuntu ujuluka kakhulu nesikhumba sikhiqiza amafutha kakhulu.“Uma uzogcoba i-make up ngaphezulu kwenye, lokho kushintsha ibala lesikhumba.“Amafutha nomjuluko ahlangana ne-foundation no-powder obuwufake ekuseni nalokhu okugcoba ngaphezulu, kwakheke elinye ibala bese kubukeka kabi.“Ngaphandle kwalokho, kwakheka ukungcola ngoba nesikhumba asiphefumuli kahle,” kusho lo ngoti.Ephetha uthe njengoba kushisa ilanga abantu abajwayele ukusebenzisa isunscreen noma imikhiqizo ene-sun protection factor (SFP) enenombolo ephezulu.Lokhu kuzobasiza ukuthi noma umuntu ejuluka esebenzisa nama-wipes aqhubeke nokubukeka kahle nesikhumba sisale sipholile.Ugcizelela nangokuthi, kuyona yonke imikhiqizo umuntu ayisebenzisa ebusweni, kumele umkhiqizo noma isigcobo esinoVitamin E singasali ngaphandle.Ukholwa wukuthi uVitamin E uwumgogodla ekunakekelweni kwesikhumba.
Ugqugquzela imfundo kunokujaha ukugana
UBUYISA ithemba aluleke nabanye owesifazane owaphunyuka kabili bezama ukumganisa ngenkani ngomkhuba wokuthwala.UNksz Celiwe Chemane (35), waseMzimkhulu, unenhlangano iHope Celiwe Development esiza lonke uhlobo lwabantu emphakathini.
UNksz Chemane osebenza emkhakheni wezezimali eDurban University of Technology (DUT) eThekwini, uthe indawo akhulela kuyo ibikwazisa kakhulu ukuthi owesifazane kumele asheshe agane.
Yize usakhona lo mkhuba wokuthwala ngakubo, uthe uyazama ukukhuthaza izingane zamantombazane ukuthi zibeke imfundo phambili ngoba naye imsizile.
“Ngaphunyuka kabili bezama ukungithwala, ngicabanga ukuthi ngangineminyaka engu-16.
Bekwaziwa nje ukuthi uma intombazane isiqede isikole kumele igane.
Kunababefika bezobheka ukuthi yiziphi izintombi abangazithola, ngenhlanhla yami ngaphunyuka ngandlela thizeni.
"Ukubona indlela esilele ngayo kokuningi indawo akhulele kuyo, kwenze ukuthi asungule le nhlangano ukubuyisa ithemba.
Uthe waqala ukwenza imisebenzi yomphakathi ngo-2012 kodwa inhlangano wayisungula ngokusemthethweni ngonyaka odlule.
“Wonke umuntu uyalidinga ithemba empilweni noma ngabe ukuphi.
Yize okwamanje ngisagxile eMzimkhulu lapho ngikhulele khona, ngifisa ukufinyelela nakwamanye amazwe.
Ngiyibheka yonke imikhakha yempilo ngoba ngiyazeluleka izingane ngokwezemfundo njengoba ngibe nenhlanhla yokusebenza esikhungweni semfundo ephakeme.
"Uveze ukuthi ubuyisa ithemba nakwabesifazane abagane bebancane ukuthi basengakwazi ukwenza okuthize ukuzithuthukisa ngisho kwezamabhizinisi nemfundo.
Nezingane zabafana akazishiyi ngaphandle njengoba kukhona izinhlelo ezibhekene nazo ngqo.
NgoDisemba uNksz Chemane ehlangene nezinye izinhlaka zomphakathi, wenze uKhisimusi wezingane.
Uthe ubefuna ukubuyisa ithemba ezinganeni zasemakhaya ukuthi nazo zingakuthola okufana nezasedolobheni.
Lo mcimbi awubiza nge-Edu Christmas, uthe uzoba minyaka yonke ngesikhathi sikaKhisimusi.
Uphinde wenza nomdlalo webhola lapho ebephinde eqwashie ngezidakamizwa.
Uthe ngoFebhuwari uzoba nomunye umdlalo kulandele nesithangami sabesifazane ngoMeyi.UNksz Chemane wakhuliswa ngunina obenguthisha kodwa athe ngalezo zikhathi ubengaholi imali etheni.Ungomunye wabesifazane abambalwa abakwaze ukuphumelela bafunde bagogode phezu kwesimo abakhulele kuso kule ndawo.
Emuva kokuqeda * -matric wenza iCost and Management Accounting eDUT walandela ngeB-Tech yeCorporate Administration.
Wenze iHonours eMancosa kanti manje wenza iMaster’s in Business Administration khona eMancosa.
Ukudilizwa kuvuse usinga lothando lwezamabhizinisi
Mbali KhanyileUNKK Thabile Zimu osungule indawo yokucwala izinwele emuva kokuphelelwa wumsebenziUNkk Thabile Zimu (45) waseNewcastle ozinze eThekwini ngenxa yomsebenzi, ovule ibhizinisi lokucwala izinwele iHead Up ngenyanga edlule, uthe akazange adideke ngokuthi yini azoyenza emuva kokudilizwa enkampanini abesebenza kuyo.Uthe ukuphela komsebenzi yikho okumenze wazinika isikhathi sokubuyela ebhizinisini njengoba aqala ngokuba netafula lokwenza izinzipho eminyakeni eyedlule.“Njengoba ngiwumuntu ojwayele ukwenza ikhanda endaweni yokucwala izinwele, bengifike ngibone izinto ezishodayo ezindaweni ebengenza kuzo izinwele.
Lezi zinto bezenza amakhasimende ngiwabone engagculiseki.
Ngibe sengisebenzisa imali engiyithole emsebenzini ukuvula indawo yami,” kusho uNkk Zimu.Eqhuba uNkk Zimu oneziqu zeBachelor of Social Science, azithola eNyuvesi yaKwaZulu-Natal, uthe itafula aqala ngalo yilona elamvulela indlela njengoba lalimsiza ekutheni akwazi ukubhekana nezindleko zasesikoleni nezidingo zasekhaya.“Njengamanje ngenza ezeMBA eMancosa ngoba ngifuna ukuzithuthukisa kwezamabhizinisi futhi ngingumuntu ozifelayo ngokufunda.
Ukube angiqhamuki emndenini ontulayo ngabe ngikude kakhulu kwezemfundo.”Uthe akuthandayo ngomkhakha webhizinisi akulo, wukuthi lineqhaza elikhulu ekubuyiseni ukuzethemba komuntu wesifazane.Ukuzinakekela ekhanda uthe kukhombisa ukuzithanda njengomuntu wesifazane.Echaza ngezingqinamba abhekane nazo eqala ibhizinisi, uthe kuke kwaba nzima ukuthola amakhasimende njengoba elisungule ngesikhathi esibi abantu bengakakhululwa ukuyocwala izinwele.“Bayisishiyagalombili abasebenzi enginabo okwamanje kodwa ngizimisele ngokuqhubeka nokuwavula amathuba omsebenzi ngokuhamba kwesikhathi.”
Bavuke bazithuntutha abesifazane abasebhizinisini lokudla
 Zanele Mthethwa BAVUKE bazithuntutha abesifazane abasebhizinisini lokudla, izitsha zabo ebezilele uthuli ngenxa yokuqina kwemithetho kathaqa.
Kubuye inhlasi yethemba ngesikhathi uMengameli uMnuz Cyril Ramaphosa enciphisa imigomo kathaqa, wamemezela ukuthi abamabhizinisi okudla sebengawathumelela amakhasimende.
Laba besifazane bathe bayazama nokulandela imigomo kathaqa.UNksz Fikile Xaba ongumpheki nomnikazi wendawo yokudla iMafifi Leaflet Restaurant & Bara eJozini, uthe ikati belilele eziko.
Uthe ushayeke kakhulu ngesikhathi kuqala uthaqa ngoba indawo yakhe idayisa notshwala.
Yize eseqalile ukuthuthela amakhasimende afaka ama-oda, uthe inkulu inselelo.
"Akulula ukuhambisela ukudla abantu emakhaya, kungcono labo abasemadolobheni.
Ngisendaweni enezinga eliphezulu lokwebiwa kwezimoto, okwenza ngisabe ukuthutha ukudla.
Ngenxa yokuthi yisemakhaya abanye abantu abasebenzi, amanani okudla aphansi, okuzodla iphakethe uma ngihambisela amakhasimende," echaza.Uthe uzoqhubeka nebhizinisi noma kunzima, ukwenzela ukuthi amakhasimende angamkhohlwa.UNksz Thabi Kweyama weThabi's House Cakes, Events & Catering eHammarsdale, uthe ubesephuthwe ama-oda amaningi kwabafuna amakhekhe emicimbini yokuzalwa.
"Kube nzima ngoba ngesikhathi kumenyezelwa imigomo kathaqa bengingenaso izithako ezenele endlini.
Kuthe noma sekuxegiswa imithetho, ezinye izitolo bezingenazo izithako esizisebenzisa uma sibhaka.
Nokho sengiqalile ukupheka nokubhaka, ngihambisele amakhasimende.
Inselelo enkulu ukuthi kuyizindleko ukuthutha ukudla, okumele ucabange ezinye izindlela ukuze ungashayeki ephaketheni," kuchaza yena.UKHALA ngenselelo yokuba semakhaya uNksz Fikile Xaba onendawo yokudla, osekudingeka athuthele amakhasimende ukudla njengoba sekuvunyelwe esigabeni sesine sikathaqa ISITHOMBE:FACEBOOK --UNksz Kweyama uthe usenqume ukupheka okuyisikalo esikhulu ukuze noma ethola ikhasimende, angalimali kakhulu ephaketheni.
UBuye aphekele imicimbi nemishado, okwenze walimala kakhulu njengoba nayo imisiwe.
Uveze ukuthi amanye amakhasimende abesekhokhile kwadingeka awabuyisele imali.UNksz Nokwazi Cele weGee Gee's Cakes eThekwini, uthe uthole amakhasimende amaningana ngempelasonto yeMother's Day.
Uthe ubesefile amakhasimende emkhalela efisa amakhekhe akhe kodwa evalelwe imithetho kathaqa.
Njengoba sebevunyelwe ukuthutha ukudla, uthe usenamakhasimende azokwenza emakhaya imicimbi yokuzalwa neyokugubha usuku lomshado.
"Kunzima kuleli bhizinisi kodwa ngixwayisa abanye ozakwethu ukuthi bazame ukungalahlekelwa amakhasimende ngenxa yalesi sikhathi esinzima.
Kumele bazame ukusebenza ngalokhu abanakho, ngeke kufane nokungenzi lutho," kusho yena.
UZenzo uzomela elakuleli eMelika
UYOMELA elakuleli eNew York, eMelika, emqhudelwaneni wokumodela uzime oneminyaka eyisishiyagalolunye wase-Elandskop, ngaphandle kwaseMgungundlovu.UZenzo Mpofu (9) ofunda uGrade 4, ugile izimanga eqhudelana nabanye ozime kwi-International Arts Talent Showcase ebiseKrugerdorp ngo-Okthoba 31 nonyaka.Ube eseqokwa ukuba ayomela elakuleli kwi-International Model & Talent (IMTA) eNew York City ngo-18 kuya ku-22 Julayi ngonyaka ozayo.Lo zime ufunda eMarion Primary, waqala ukumodela eneminyaka emithathu.
Unina uNksz Nozipho Ngcobo, uthe bayaziqhenya ngoZenzo futhi kuzofezeka iphupho lengane yakhe.“Kuzofezeka iphupho lomntanami ngokuyomodela phesheya kwezilwandle.
Kumvulele amathuba amaningi futhi wagqugquzela nabanye ukuthi amaphupho  angafezeka noma ngabe ungubani futhi uvela ekhaya elinjani.
Siyaziqhenya kakhulu ngaye njengoba aqala ukumodela eneminyaka emithathu kuphela.
Amanye amajaji abekhona kubalwa oMnuz  Joey Hunter, owayeyisikhulu eFord Models New York, uRhavynn Drummer ongumqondisi kwiTyler Perry studios, uBlaze Johnson we-The Voice America  noNate Butler we-America’s Got Talent,” kusho uNksz Ngcobo.Indodakazi yakhe inezicoco kwezokumodela okubalwa uMiss KZN ambassador 2019 , Miss  Face of Umsunduzi 2019, Miss Dolphin coast 2020, Miss PMB mini model of the year 2019.UZenzo omunye ozongenela kuMiss United Nations South Africa 2020, ozobe useGoli ekupheleni konyaka.Isolezwe likhuluma noZenzo uthe: “Ngijabule ukuthola leli thuba ngoba ngizohlangana nabanye abavela emhlabeni wonke.
Ngizofunda izinto eziningi ezintsha, engizobuye ngizifundise ezinye izingane ngoba sengiqalile ukufundisa izingane zasemphakathini esihlala kuwona ngokumodela,”Unina kaZenzo uthe udinga uxhaso lwemali ukuze akwazi ukuya eNew York.“Sifisa noma ngubani ongasilekelele ngokuqoqa imali ukuze ingane ikwazi ukukhokhela amabhanoyi nezindleko zohambo,” kusho uNkk Ngcobo.
Uthando lokupheka lamweza ngelibanzi
UKUZIMISELA emsebenzini kumenze wathola isikhundla esimenza afunde okuningi ngokupheka, owesifazane osefisa ukungena ebhizinisini.UNksz Octavia Smangele Mngomezulu (43), uyiSous Chef eMfolozi Hotel, Casino and Convention Resort eMpangeni.
Ngesikhathi eqala umsebenzi wokupheka wayengazi lutho ngalo mkhakha kodwa abaqashi bakhe babona ikhono bamnika ithuba.
Okumenza avelele kuleli hhotela ukuthi usebenza eduze kompheki omkhulu, uMnuz Raymond Mhlanga oyi-Executive Chef.
Lokhu kusho ukuthi uma engekho uMhlanga, uNkk Mngomezulu nguye obamba isikhundla sakhe.“Ngaqala ukusebenza endaweni yokudlela iGrill Fish, eRichards Bay ngo-2005.
Ngaleso sikhathi ngangiziphekela nje ngingazi lutho olutheni.
Kwasiza ukuthi ngangivele nginalo uthando lokupheka kodwa ngazi lokhu kudla okuphekwa emakhaya,” kuchaza uNksz Mngomezulu.Uthe ngesikhathi eqala ukusebenza eRichards Bay, wayegxile ekwenzeni izidlo ezingama-starter kuphela.
Abaphathi bakhe babona uthando analo ekuphekeni, bamnika ithuba lokuthi abe ngumpheki ngokugcwele.
Yilapho aqala khona ukufunda ezinye izidlo, enza nama-platter.
Akuphelanga sikhathi wathola umsebenzi eMfolozi nakhona epheka.“Ngafika eMfolozi ngo-Okthoba 2005 lingekho ihhotela kodwa kuseyizindawo zokudla nje.
Ngo-2010 ngafaka isicelo sokuba yiSous Chef ngaqashwa ngokugcwele,” kusho yena.UNksz Mngomezulu uthe umsebenzi usumkhulu kunangesikhathi efika eMfolozi njengoba sekunehhotela.
Uthe nezinga selenyukile okusho ukuthi sebepheka nokudla okukwelinye izinga.
Akujabulelayo ukuthi ukuqashwa ehhotela kumenze wafundiswa kabanzi ngokupheka, wathola nezitifiketi.
Uthe useqeqeshwe emikhakheni eminingi ethinta ukupheka, wafundiswa nekhompyutha.
Yize umsebenzi wakhe usemabhodweni, uthe luyadingeka ulwazi lwekhompyutha.
Uveze ukuthi kumele abhale kwikhompyutha uma efaka ama-oda, abuye ahlele nokusebenza kwabanye ozakwabo uma engekho umpheki omkhulu.
Echaza ngomsebenzi wakhe, uthe udinga isineke nothando ngoba kwesinye isikhathi akuphunyulwa.“Kumele ube nenhlonipho futhi ubathande abantu uma ungumpheki.
Uma ungenalo uthando lokupheka ngeke ulunge ngoba kuyafukuzwa.
Kuleli hhotela kunezindawo ezahlukene ekwenziwelwa kuzo imicimbi.
Zonke lezi zindawo ziphekelwa yithina, kuyenzeka sipheke izidlo ezahlukene zabantu abangaphezu kuka- 1 000 ngosuku,” kusho yena.Uthe umsebenzi mningi kakhulu ngezikhathi zamaholidi ngenxa yezivakashi.
Nokho kuyamjabulisa ukuzwa amakhasimende encoma ukudla okuphekwe uyena.Ngenxa yokuhlala esemabhodweni ugcina engasakuthandi kahle ukudla.
UNksz Mngomezulu usanda kuthweswa iziqu zeSocial Work e-Unisa ngoMeyi.
Uthe isifiso sakhe ukwenza ibhizinisi lokupheka eceleni bese egxila ekubeni usonhlalakahle.
Ukhuliswe abantu abayisibonelo esihle
WAKHUTHAZWA ukubukela kuninakhulu owesifazane osenesikhundla esikhulu kwaTransnet othe wamfundisa ukuthi akukho okungamehlula.UNkk Amanda Siyengo (41), oyiGeneral Manager kwaTransnet Port Terminals (TPT) KwaZulu-Natal, uthe wayembiza ngoGogo Lady uninakhulu ngendlela ayengazibeki phansi ngayo.“Ngaba nenhlanhla yokukhulela kubantu besifazane abebeyisibonelo esihle kimina.
Ugogo wayewuthisha futhi wangenza ngakholwa wukuthi ayikho into enzima.
Umama, engimbiza ngoMama Africa, ungusonhlalakahle.
Unothando olukhulu unezingane eziningi azithandayo angazizali.
Nginobabekazi engakhula ngifisa ukuba njengaye owangikhuthaza ukuthi ngifunde i-Accounting.
Bonke laba besifazane bangenza ngaqina,” kuchaza yena.UNkk Siyengo, owajoyina kwaTransnet eyi-Executive Manager yakwaFreight Rail eGoli, uthe uthanda amathuba okukhula avulwa yile nkampani.
Uthe amathuba okukhula avuleleke kunoma ngubani okumenze naye wazithuthukisa.“Ukuba yiMenenja kwaTPT kuseyisikhundla engisijabulele kunazo zonke.
Yize kwesinye isikhathi umsebenzi uba mningi kodwa ngikubona kuyinselelo enhle.
Yize umsebenzi wami kumele kube ukubheka ukusebenza kwenkampani kodwa kudingeka nokuthi ngisebenze namakhasimende ethu, umphakathi nonjiniyela ngibheke nezokuphepha,” kusho uNkk Siyengo.Echaza ngomsebenzi wakhe uthe kumele abheke amatheminali amane eThekwini namabili eRichards Bay.
Ngaphambi kokuqala usuku kumele athole ukuthi kuhamba kanjani kuwo wonke la matheminali.
Kudingeka ahambele abasebenzi namakhasimende emihlanganweni ehlukene.
Kubheke yena nokubheka izinhlelo zokusebenza namaphrojekthi amakhulu enkampani.
UNkk Siyengo uphinde asebenzisane nohlaka lwezezimali, ezamabhizinisi nomkhakha wokuthengwa kwempahla ezinkampanini zangaphandle.Njengoba kuyinyanga yabesifazane ufisa ukubabona bezibambela ekutheni bakhule emikhakheni abakuyo.“Kumele basebenzise le nyanga ukubheka ukuthi zithini izinhlelo zokuya phambili.
Kwezinye izinkampani kunezinhlelo zokuthuthkisa abasebenzi okumele abesifazane bazisebenzise.
Sihlale simatasa singabesifazane, size sikhohlwe ngisho ukuzinakekela.
Lesi yisikhathi sokuthi sizinake thina,” kuchaza uNkk Siyengo.Isifiso sakhe uma eshiya kulo msebenzi wukuthi aziwe ngokwenza umehluko.
Ukholwa wukuthi umsebenzi wozakwabo abangaphansi kwakhe ubaluleke njengowakhe.
Ufisa nokuthi uma eshiya kungene ozokwenza inkampani ibe ngcono kakhulu.UNkk Siyengo unamadodana amathathu futhi uyathanda ukugibela izithuthuthu.
Kumanje ufundela ukushayela zona athole nelayisensi.
Uthe uyathanda nokusiza umphakathi kanti useqoke nesikole asisizayo eThekwini.Uyizibulo ezinganeni ezine kanti wazalelwa eTranskei wafunda eCape Town.
Uneziqu zeBCom Accounting zaseNelson Mandela Metropolitan University nezeManagement Development yaseGibs.
UneBsc yeRailway Operations yase-University of Glasgow, eScotland.
Ukuthanda ibhodwe kwenza wavula ibhizinisi
Mbali KhanyileUTHANDO lokupheka nelokujabulisa abantu lwaholela ekutheni owesifazane waseMthwalume aze avule ibhizinzisi lokudayisa ukudla.UNksz Amanda “Eve“ Mseleku (32) waseNsavazane, eMthwalume, uthe ibhizinisi lokupheka, i-Eve’s Eatery Cusine, walisungula ngoba ebona ukuthi abantu abebekhonze ukumvakashela bebeya kubo ngoba bedonswa yizibiliboco aziphekayo.“Bebefika njengabantu abasuke bevakashile ekhaya kuze kushaye isikhathi sokuthi ngiphakele wonke umuntu endlini.
Bagcine sebefika ngenxa yokuzwa isandla sami.
Ngabe senginquma ukuqala ibhizinisi lokupheka ngidayise,” kusho uNksz Mseleku.Uqale athathe ama-oda abantu emakhasini akhe ezinkundla zokuxhumana.Ube esefaka iminingwane yokudla akupheke ngalolo suku ukuze abantu abafuna ukuthenga babe nolwazi lokuthi yiluphi uhlobo lwesidlo olukhona.“Ngaphandle kokutholakala ezinkundleni zokuxhumana uma abantu bedinga ngibadayisele, ngivamise ukuqashwa emcimbini eyehlukene ngiyophekela imindeni esuke ihlela isidlo sasemini noma santambama,” kusho uNksz Mseleku.Isizathu sakhe sokuphekela imindeni yingoba ufuna ukufeza iphupho lakhe lokuhlanganisa imindeni ngesidlo esimnandi.Uyazibambela uma ephekela amakhasimende, usebenzisana nabantu abathathu abamqobelayo.Phakathi kwezindawo ezinamakhasimende ahlale emdinga ubale oGwini oluseningizimu neRichards Bay.
Uzimisele kakhulu ngokusabalala kuwo wonke amadolobha KwaZulu-Natal.Ikhono lokupheka walincela kuninakhulu owayethi uma epheke amazambane kube sengathi udidiyele nenyama.“Ugogo wayevele asimangaze uma epheka.
Enze isidlo esijwayelekile kube sengathi yinto esasingayijwayele.
Ngalokho ngafunda ukuthi yonke into oyiphekayo kumele uyipheke ngothando, ukuze nalabo osuke ubaphekele baluzwe uthando ekudleni okudidiyelile.”Inselelo ahlangabezana nayo wukungaliqondi kwabantu ibhizinisi lakhe ngoba lithe ukwehluka kunamanye okupheka.
Uthi intengo yokudla kwakhe kayifani naleyo abantu abayisebenzisa uma bethenga ipuleti elijwayelekile emarenki nasezitolo ezincane zokudla.Ufuna ukuvula indawo yokudlela ukuze abantu bathenge kahle.
UZozibini ungelinye lamajaji kokaMiss SA
INTOKAZI ephethe isicoco sikaMiss Universe, uZozibini Tunzi izobuya izoba wumehluleli emncintiswaneni eyawunqoba uMiss South Africa ngesonto elizayo.UZozi osezinze phesheya emuva kokunqoba lesi sicoco sikaMiss Universe, wanqoba umncintiswano kaMiss South Africa ngonyaka odlule.Emuva kwalokho wadlulela ukuyothatha esikaMiss Universe ngoDisemba esikaMiss South Africa wasishiya ku Sasha-Lee Olivier owaphuma isibili.UZozi uzoba yijaji ngokubambisana noPeggy Sue-Khumalo, Anele Mdoda noLeandie du Randt.Ijaji lesihlanu lizovezwa ngokuhamba kwesikhathi.UZozi uthe wazi kahle ukuthi yini laba besifazane abangenele umncintiswano abayifunayo.“Ngijahe kabi ukubona ukuthi lawo mava azosiza kanjani uma sesahlulela.
Impilo yowesifazane oyedwa isizoshintsha futhi ngiyingxenye yabantu abazokwenza lokho.
Ngithukile kodwa ngizizwa ngithobekile futhi ngijabule ngakho,” kusho uZozi.Uthe uzobe ebheka umuntu ongazenzi omunye omuntu futhi abantu abakhululekayo uma besondelana naye ngoba uzobe exhumana kakhulu nabantu.“Iseluleko kwabakowamanqamu ngaphambi kosuku lo mcimbi, ngithi bangene esteji bangacabangi kakhulu.
Benze umsebenzi omkhulu kulezi zinyanga ezedlule behla benyuka ngenxa yezinhlolokhono.”Umcimbi wakulo nyaka uzoba seThe Table Bay Hotel eKapa ngo-Okthoba 24.
Uzobe ukhonjiswa bukhoma kuM-Net, Mzansi Magic nakwi-internet.
Injabulo kuMazet eqokelwa kwibhodi yenkampani ekwiJSE
UJABULISA okwengane encane usomabhizinisi waseThekwini uZanele Mbokazi, njengoba inkampani iVisual International holdings, ikhiphe isimemezelo sokuthi useyingxenye yebhodi layo.Le nkampani ingaphasi kwezinye ezikwiJohannesburgh Stock Exchange (JSE), uMbokazi uveze ukuthi igxile kakhulu emkhakheni wezokudayiswa nokuthuthukiswa kwemizi namabhizinisi.Uthe ungene kuyo ngemuva kokuqala enye esiza abantu bathuthuke emkhakheni wokuzenzela imali.
Uma echaza uNksz Mbokazi, uthi okumjabulisa kakhulu ukuthi nguyena yedwa owesifazane futhi uzosebenzisana nabantu abamkantshubomvu kwezamabhizinisi okubalwa uDkt Ruben Richards, Charles Robertson, Nathi Zuma nabanye.“Bengihlala ngisho ukuthi ngelinye ilanga ngiyafuna ukusiza abantu bakwazi ukuzenzela imali njengoba sihlupheka kakhulu, abanye bethu inhlupheko bazalelwa kuyona.
Sekuyisikhathi sokuthi kuphele lokho.
Ngakho eminyakeni ewu-19, ngisemkhakheni webhizinisi kuyangijabulisa ukufinyelela kulesi sigaba sokuthi sengizosiza abantu bakwazi ukuzenzela imali yabo.
“Ngifinyelela lapho engikhona manje yingoba bengisebenza nezinkampani eziningi ngizenzela umsebenzi wokukhangisa ngamabhizinisi awo, ngiphinde ngiwaxhumanise nabezindaba ukuze aziwe.
Kula[ho engikwaze khona ukuthi ngazi ngalezi zinkampani njengoba sengigcina ngiyingxenye yazo manje,” kusho uNksz Mbokazi.Uveze ukuthi ubheke phambili ekusebenzeni nabantu abamnyama ukuze bazi kangcono ngalemikhakha.“Le mikhakha yomibili ngizokwenza konke okusemandleni ukuthi abantu bazi kangcono ngayo futhi ngiyabasiza ekutheni basebenze ukuze bazuze kuyona Ngiyabonga kakhulu kuNkulunkulu ngesibusiso anginike sona ngiyathemba ukuthi konke kuzohamba kahle, ngijabule angizenzisi,” kuchaza usomabhizinisi.Uthembise abalandeli bakhe ukuthi bangalinge bathuke njengoba imicimbi akade eyihlela esazoqhubeka nayo.
Ithuba eliyingqayizivele kohlola umoba
OWESIFAZANE osemkhakheni wokukhiqizwa kukashukela, osanda kuthola iziqu zeMBA uzoba esengqungqutheleni yamabhizinisi ehlelwe ngamanyuvesi ahlukene emhlabeni, i-International Business Conference.UNksz Ncebakazi Latsha (40) waseLusikisi, uqashwe wumkhandlu oqinisekisa ukuthi abalimi bakamoba bakhokhelwa imali, iSouth African Sugar Association (Sasa).
Usebenza lapho kugaywa khona ushukela, eSezela Sugar Mill, eseMzinto.
Njengamanje umatasatasa uhlela ucwaningo lwakhe ukuthi lube yingxenye yomqingo okuzobe kuboniswana ngawo kule ngqunguthela.Umsebenzi wakhe wukuhlola umoba olethwa ngabalimi ukuthi unoshukela ongakanani, bese enza isiqiniseko sokuthi isigayo sikhokhela umlimi leyo imali efanele umkhiqizo wakhe.Le ntokazi ithi ijabule kakhulu ngokuthi iphothule iMBA yayo e-UKZN  ngeminyaka emibili  kodwa osekuyenza ijabule kakhulu wukuthi ucwaningo lwayo luzofakwa emqingweni ozofundwa kuphinde kuboniswane ngawo engqungqutheleni.UNksz Latsha uthe uqale kwaSasa ngo-2018 kwaqala  intela yezikashukela .
"Intela kashukela ibingaqondene nemboni kashukela kodwa ukufakwa kwayo kuyithintile le mboni ngokuthi abakhiqizi beziphuzo behlise ushukela abawuthengayo, okuholele ekutheni kuze kuthinteke abalimi abasafufusa, laba uhulumeni athi uyabathuthukisa.
Ucwaningo lwami belubheka ukuthi ngabe le ntela ibe namuphi umthelela embonini kashukela,"  kusho uNksz Latsha .Uqhube wathi: " Kulolu cwaningo lwami kuvele ukuthi kushaywa umthetho wentela kashukela nje vele imboni kashukela ishayekile ngenxa yesomiso.
Okunye engikutholile wukuthi ushukela okhiqizwe kuleli uyabiza ezitolo ngenxa yokuthi izindleko ziphezulu kodwa othengwe ngaphandle, osuke usemaphaketheni aziwa ngeNo Name ushibhile.
Lokhu kwenza ukuthi amakhasimende athenge ushukela wangaphandle, ayeke okhiqizwe kuleli,"  kuchaza uNksz Latsha.
Uthe ngenxa yentela kashukela iNingizimu Afrika izithola isinoshukela omningi kunodingekayo, bese iwudayisa emazweni angaphandle ngemali encane ukuze ungalahlwa.Ucwaningo lwakhe uthe luveze ukuthi akhona amasu uhulumeni anawo, iSugar Industry Master Plan 2030.Phakathi kwamasu kahulumeni kukhona elokuthi abalimi bangabe besatshala umoba kuphela kodwa batshale nezinye izitshalo.
Elinye ngelokuthi kwenziwe neminye imikhiqizo ngomoba, okungaba wukukhiqiza ugesi ne-Ethanol, okwenziwa ngayo utshwala.
"Ngokwalolu cwaningo abalimi abasathuthuka noma kungenziwa lokho ngeke bahlomule uma ungekho umthetho obavikelayo.
Ukwenziwa kwemikhiqizo eminingi ngomoba nakho akubahlomulisi abalimi ngoba bakhokhelwa ngokuthi umoba wabo unoshukela ongakanani, kabazuzi lutho ngokunye okukhiqizwa ngohlanga olusuke selukhishwe ushukela, uma selwenziwa omunye umkhiqizo.
Isu lokutshala izinto eziningi epulazini ngeke libasize nalo ngoba balima emhlabeni omncane futhi abanamali yokutshala ezinye izitshalo," kusho uNksz Latsha.Isisombululo wukuthi abalimi abathuthukile bashenxe ekutshaleni umoba, batshale eminye imikhiqzo, umoba usale kubalimi abasathuthuka, kugwenywe nokuthenga nokudayisa ushukela emazweni ase-Europe.
Kwehliswe inani likamoba otshalwayo, kungatshalwa umoba omningi ube ungadingeki.
Sifisela bonke omama usuku olubusisekile
ITHIMBA leSolezwe libambisene nabakwaNestle' lifisa ukujabulisa bonke omama ngosuku lwabo kulo nyaka.Landela imiyalelo esikhangisweni ungalibali ukuphinde ulandele Isolezwe emakhisini alo ezinkundleni zezokuxhumana ukuthola imininingwane ezokusiza ekuphepheni nasekulweni nobhubhane lwecoronavirus.Sikhona kwiFacebook [@Isolezwe, @Isolezwe_ngoMgqibelo & @Isolezwe_ngeSonto], kwiTwitter [@IsolezweNews] nakwi-Instagram.Ningakhohlwa nokusiTHEGA nxashana nephanyeka nezithombe zenu ukuthi nilugubha kanjani #UsukuLomamaNeSolezwe esikhathni esinzima #Somvalelandlini.Kulele kini njengembokodo bomama ukuphepha kwemindeni yenu ngalesi sikhathi njengenjwayelo.Sinifisela usuku lomama olunentokozo nokuphepha.
#Ezobuhle: Ukudla okunempilo kungayigwema injubaba
NOMA owesifazane angamuhle kanjani kodwa kuhlala kunezinto ezimkhathazayo emoyni, njengokuqothuka kwezinwele.Lokhu akwenzeki nje kubantu abafaka imithi yokulula izinwele, abaxhuma izinwele zokufakelwa, kodwa inkinga yokuqothukelwa izinwele ibhekene neningi labesifazane.Sekwaze kwaba negama elijwayelekile lokuteketisa izinwele eziqothukayo, njengoba zibizwa ngenjibaba, noma injibs, kwezinye izindawo.
Izinto zokugeza nokugcoba ekhanda zihlala zikhangiswa, futhi zigagulwa ngamagama kodwa kukancane zibuyisa izinwele, okuze kuholele ekutheni abantu bagunde.Ongoti bezokudla bashumayeza ivangeli elihlukile njengoba bekhuthaza bonke abantu ukuthi badle ukudla okufanele nokunezakhamzimba ezibalulekile ezingasiza umuntu angaqothuki.UNkk Ella Mthethwa we-Ellagance Wellness Health Boutique, uveze ukuthi inkinga yokuqothuka kwezinwele kubantu abaningi iqala ngaphakathi emzimbeni womuntu.Lokhu kuqothuka uthi kungadalwa izinto eziningi, njengokushoda kwezakhamzimba egazini ezitholakala ngokudla nokumele zilekelele ukuhluma kwezinwele.“Ukudla nezinto umuntu azigcobayo kumele nakanjani kuhambisane, izithelo nemifino kudlala enkulu indima.
Imvamisa abantu abanaki ukuthi badla hlobo luni lokudla nokwenza bagcine begxile kuhlobo olulodwa.
Uma kukhona izakhamzimba ezishodayo egazini, azizofinyelela lapho kumele kukhule khona izinwele.Kunanoma yimiphi imikhiqizo neyesikhumba, kumele uqale ngokuzilungisa ngaphakathi wenze i-detox, bese udla ngendlela izinto ezinama-vitamin, amaprotein, calcium, iron ungakushiyi,” kusho uNkk Mthethwa.Uthe bakhona nowoyela bemvelo abantu abangabasebenzisela izinto ezahlukene emakhaya.
I-marula, olive oil, caster oil, coconut oil nabanye abahloliwe.
Mayelana nokudla, uthe akudingi ukuthi kuze kube okubizayo, kodwa nokutholakala ekhaya engadini kubalulekile ngoba kunezakhamzimba zemvelo, akuthakiwe.
: Okuhle ngawo ukuthi udleka kalula nezinhlobo ezahlukene zokudla.
Okumangazayo ukuthi uqukethe nama-vitamin abalulekile njengo-E noB ohambisana namafutha adingekayo.Uzokusiza ukuqinisa izinwele zakho zingaphuki kalula, zihlale zinempilo futhi nesikhumba sekhanda siphefumula kahle.
Uyakwazi nokuwuxuba nezinye izinto wenze umxovo wezinwele.
: Nawo udleka ngezindlela ezingefani futhi noma uluhlaza ungakwazi ukuchitha isizungu ngawo kodwa ube wenza umsebenzi omkhulu.
Ugabe ngo-vitamin A. Uzokusiza ukuthi izinwele zakho zingaqhumi noma ziqothuke kalula.
: Izinhlobo ezahlukene zezinhlanzi zasolwandle ziyasiza nazo.
Iningi lazo liqukethe ama-protein, zinc, iron, calcium, omega fatty acids kanjalo novitamin C. Konke lokhu kubalulekile emzimbeni womuntu ngoba kudingwa yigazi, isikhumba kanjalo nezinwele.
: Linama-protein ne-keratin equkethe uhlobo oluphambili lwama-protein asiza esikhumbeni, izinwele nezinsipho.Uyakwazi nokulihlanganisa nokotapheya ukugcobe ekhanda, uconsisele i-olive oil.
Ngelinye ilanga ungalisebenzisa nobhanana noma noju.
Ungowesifazane wokuqala ezindizeni zempi
UMajor Mandisa Mfeka okhulele eNtuzuma ngaphambi kokuthi bathuthele eMalvern, ungumshayeli wendiza wokuqala ofunde ngobuchule bokulwa ngayo, iCombat Pilot, uthe unina nogogo wakhe bebemthatha ngemoto bayombukisa izindiza kusukela eseneminyaka emihlanu.
Ubezifela ngokubuka izindiza, engazi ukuthi ngelinye ilanga indiza iyobe isuswa nguye.“Ayikho into ebingichaza njengokubuka ibhanoyi lisuka, ngihleli emotweni.
Uma kuwumbukiso wamabhanoyi bengithokoza kakhulu.”UMajor Mfeka uthe ngaphambi kokuthi angene embuthweni wezomoya wayethanda ukuba ngudokotela, yize ayengazi ukuthi ufisa ukuba udokotela owelapha ziphi izifo.
Konke lokhu kwabuye kwaguquka.“Ngelinye ilanga ngacabanga ukuthi ukuba wudokotela kwakungelona iphupho lami kodwa yiphupho likababa.
Nguye owayefisa ukuba udokotela kodwa wagcina ebe nguthisha.
Ngazibuza ukuthi konje mina ngifuna ukwenzani futhi yini engiyithandayo.
Ngaqala lapho ukufunda ngezinto engingazifundela uma nginesayensi neMaths,” kusho yena.Uthi uzakwabo ayefunda naye wathi ufuna ukuba yi-aeronautical engineer.“Ngezwa ngiwuthanda lo msebenzi nami wokuba unjiniyela okhanda izindiza.
Umalume wafika nencwadi eyayichaza ngemisebenzi ongayifundela uma unezifundo zesayensi neMaths.
Ngathi ngisapheqa amakhasi ngibuka, ngabona isikhangiso sombutho wezokuvikela wakuleli wezomoya.
Ngabona izifundo ezidingekayo nginazo, ngajabula, ngasithatha ngaleso sikhathi isinqumo.Ungene embuthweni ngo-2008, ngo-2010 wangena esikoleni sokufundela ukushayela amabhanoyi, iCentral Flying School, esiseLangebaan, ngaphandle kwaseCape Town.UMajor Mfeka ungumshayeli wendiza yempi kwiSouth African Air Force.“Lo mkhakha kusengowamadoda, uma ukuwona abesifazane ababonwa kanti kumnandi ukuba nozakwenu besifazane ozoxoxa nabo.
Yize ngingedwa, ozakwethu abangibandlululi,” kusho yena.Le ntokazi ithi ukufinyelela kulesi sigaba kuseyisiqalo, isafisa ukuqhubekela phambili.“Amantombazane asemancane afisa ukungena emkhakheni wokushayela izindiza kumele azijwayeze ukuya emibukisweni yezindiza, kulapho othola khona ulwazi,” kusho yena.
‘Abazali bangisiza ngophiyano’
OWESIFAZANE osengumdlali wophiyano ohlonishwayo uthi waphoqwa ngabazali bakhe abangabaholi bebandla.
ULindi Ngonelo, osedlale nabaculi abaningi abadumile, uthe eseyingane wayengazi ukuthi abazali bakhe babemqeqeshela ikusasa eliqhakazile.
ULindi, osanda kunandisa ezindaweni ezehlukene KwaZulu-Natal njengoba kade kungamaholidi kaKhisimusi, uzalwa uDkt Thandi Ngonelo ohola i-Act of Obedience Ministries noPastor Eddie Ngonelo oshone nyakenye.ULindi, ongumbhali wamaculo, uthe akaphiwanga ukucula yize unina aziwa ukuthi uyigagu.“Ngangingaqondi ukuthi kungani abazali bami bangithumele ukuyofunda ukudlala uphiyano ngineminyaka ewu-12.
Inhloso yabo kwakuwukuthi ngidlale esontweni, bengazi ukuthi ngizoya kude emculweni.
Ngaqala ngingaqondi kodwa ngagcina ngiluthanda uphiyano,” kusho uLindi.Uthando nekhono lokudlala uphiyano lwanezelwa wukuhlangana noNicholas Engel owamfundisa kakhulu ukudlala i-jazz nomculo wokholo.
U-Engel waba nguthisha wakhe wophiyano waze waqeda esikoleni.ULindi, osanda kwethweswa iziqu zeBachelor of Practical Music Degree e-University of KwaZulu Natal (UKZN) uneHonours emculweni ayithole e-University of Pretoria.Kumanje ufundisa umculo e-East Rand School of the Arts, eBenoni.
Uke wafundisa nase-UKZN phakathi kuka- 2012 no-2013.
Waduma kakhulu eqenjini lomculo labesifazane bodwa iHeels Over Head ayidlalele kusukela ngo-2009 kuya ku-2013.IHeels Over Head yawina umncintiswano weYamaha ngo-2010, yaqokwa nakumaSouth African Music Awards emunxeni weBest Contemporary Jazz ngo-2011.
Kubaculi aseke wabadlalela kubalwa uTu Nokwe, Swazi Dlamini, Nomsa Mazwai, Thandiswa Mazwai, Siphokazi noBrenda Mntambo.Wazalelelwa eGoli kwathi eseneminyaka ewu-10 abazali bakhe babuyela eThekwini ngaphambi kokuqala ibandla ngo-1998.NgoDisemba unandise emakhonsathini amathathu ezindaweni ezehlukene KwaZulu-Natal, athe bekungamakhonsathi abalulekile kuyena.“Bese kunesikhathi eside ngagcina ukuzodlala ekhaya.
Bekungokokuqala ngizonandisa KwaZulu-Natal ngo-2018.”ULindi ufisa ukuhambela amazwe ashiyelane inkundla nezinkakha ze-jazz aphinde aqophe nama-albhamu.
Okwamanje uyakujabulela ukufundisa umculo futhi ufisa ukugxila kwiJazz Performance.
Usiza intsha ngolwazi lwemfundo
INTOKAZI yaseMabomvini eMsinga, ephinde ibe yisitshudeni eDurban University of Technology (DUT), isizakhele ugazi ngokusiza abafundi bakamatric ukuthi bazi kabanzi ngemisebenzi abangayifundela, ukuze bakhethe kahle emanyuvesi.UNksz Luyanda Ndlovu (23), ongumsunguli wenhlangano engenzi inzuzo iSehlukosami Foundation, ulandele igama lakhe alethiwa nguyise eseneminyaka ewu-16 ngenxa yokubona indlela eyehlukile ayenza ngayo izinto.“Ubaba wangiqamba wathi nginguSehluko ngoba ethi izinto engizenzayo zihlukile futhi ngihlukile kwezinye izingane.
Yingakho ngiqambe inhlangano yami ngokuthi iSehlukosami njengoba ngifisa ukuletha ushintsho oluhlukile kubantu bakithi nasezindaweni zasemakhaya,” kubeka uNksz Ndlovu.
Uqhube wathi ufisa ukuthi inhlangano igqugquzele izingane asebenzisana nazo ukuthi zilethe ushintsho emakhaya azo nasezimpilweni zazo.
Le ntokazi eyenza unyaka wokugcina ezifundweni zeNautical Science, isiza izikole ezisemiphakathi ehlukene ngezinhlelo zokuqeqesha abafundi ngemisebenzi abangayifundela uma beya emanyuvesi.
Iphinde ilekelele amantombazane asuke eya kwi-matric ball ngezingubo nokunye asuke ezokudinga ngalolu suku.
Uthe waqala ngokugqokisa abafundi bakamatric ngo-2019 ababengenayo imali yokuthenga izinto zokugqoka kulowo mcimbi.
Emuva kwalokho wagqugquzeleka wabe esebhalisa inhlangano yakhe kuwona lonyaka.
“Ngikholelwa ekutheni empilweni kumele usize omunye umuntu naye abone ukuthi bakhona abantu abanobuntu,” kulandisa uNksz Ndlovu.Uthe uma wenza into oyithandayo uye unganaki kakhulu izinto ezingakukhubaza emsebenzini wakho.
“Ingqinamba kuke kube ukuthola uxhaso lwezezimali nezinto zokusebenza ngoba kuye kudinge ukuthi sihambele izindawo ezikude.
Siyahlupheka kakhulu ngezinto zokuhamba.
Lokhu kubuye kuphazamise ezinhlelweni esisuke sifisa ukuzenza,” kulandisa uNksz Ndlovu.Uqhube wathi uyakholelwa ekutheni abantu abasha banamuhla kumele babeke induku ebandla njengamaqhawe ango-1976, asilwela asishiya nefa lokuthi sithole imfundo elinganayo.
“Kumele nathi sibe ngamaqhawe njengabantu abaphambi kwethu, sibahloniphe ngokuba sizimele, sihloniphe nefa abasishiyela lona.” Uthe okunye bake babe nezinkulumo ezakhayo enkundleni yokuxhumana kwi-Instagram lapho abasuke bekhuluma ngezinto ezenzeka emanyuvesi.
Ufuna ukuthuthukisa ezokuvakasha elokishini
UFUNA ukuthuthukisa ezokuvakasha elokishini uDkt Phumzile Nembe Kganye, ongumnikazi wendawo yokuhlala izivakashi Ekhaya Lentokozo B&B, KwaMashu.Le ndawo yavulwa ngokomthetho ngo-2010 ukuze ihlalise abantu ababezobuka imidlalo yeNdebe yoMhlaba eyayiseNingizimu Afrika, ngoba eminye yayidlalelwa eThekwini.“Ngesikhathi sizwa ukuthi kuzoba neNdebe yoMhlaba sabona ukuthi abantu bazodinga indawo yokuhlala eThekwini, namaphethelo sabe sesishintsha ikhaya lethu salenza indawo yokuhlala izivakashi.
Kwakumele silandele imigomo yezokuvakasha sibe nesitifiketi esishoyo ukuthi sikulungele ukuhlalisa abantu,” kusho uDkt Nembe Kganye.Uthe selokhu baqala ukusebenza ngo-2010 babenezingqinamba zokuthi izivakashi azifiki kakhulu elokishini waze wavula enye indawo eManzimtoti.“Sinezindawo zokuhlalisa izivakashi ezintathu ezimbili ziKwaMashu, eyodwa iseManzimtoti bese siba nendawo yokuhlalisa abafundi esenkabeni yeTheku.
Kubalulekile ukuthi sithuthukise ezokuvakasha elokishini ngoba siba nemicimbi emikhulu futhi kukhona abantu abangathandi ukuhlala enkabeni yedolobha abafuna ukuba selokishini,” kusho uDkt Nembe Kganye.Abanye osomabhizinisi bavamise ukukhala ngengqinamba yemali yokuqala ibhizinisi kodwa uDkt Nembe Kganye uthe akazange abhekane nenkinga yemali ngoba waqala ngokushintsha umuzi wakhe wawenza indawo yokuhlala izivakashi.“Izingqinamba engibhekane nazo ngezokuthola izivakashi ngoba abantu bakithi ubungakabangeni umkhuba wokubekisa isikhala kusenesikhathi.
Bebevele basishayele ucingo ngelanga abafika ngalo eThekwini sebebuza ukuthi nginayo yini indawo.
Abanye bafika ebusuku, abanye bashaya ucingo nango-2 ezintatha.
Abanye abayiphathi kahle ifenisha, abawulandeli nomthetho wokuthi akubhenywa kodwa baningi abahloniphayo,” kusho uDkt Nembe Kganye.Ezinye izivakashi uthe zilethwa ngabantu asebeke bahlala eKhaya Lentokozo futhi baphatheka kahle.Uthe iCovid-19 imshayile kakhulu ngoba ubenabasebenzi abayisithupha kodwa manje usele nababili.“Abanye siphoqelekile ukuthi sibadilize ngoba singakwazi ukubaholela uma singazitholi izivakashi.
Sisele nababili ngoba indawo ehlala izivakashi kufanele ihlale ihlanzekile, kulungiswe ingadi ukuze uma sekuvulwe ezokuvakasha ngokuphelele abantu bakwazi ukuzohlala lana,” kusho uDkt Nembe Kganye.Uthe kulezi zindawo zakhe bayayenza nemicimbi.
ITheku lizosingatha ingqungquthela yeForbes
KULINDELEKE abesifazane bemikhakha ehlukene engqungqutheleni enkulu e-Afrika, ezobe iqala ukusingathwa yiTheku ngonyaka ozayo.I-Africa Forbes Leading Women Summit izoqondaniswa ne-International Women’s Day ngoMashi 8 eThekwini.
NgoLwesihlanu kumenyezelwe ngokusemthethweni esithangamini nabezindaba eThekwini.
Kulesi sithangami, uMnuz Sihle Zikalala, onguNgqongqoshe wezokuThuthukiswa koMnotho nezokuVakasha KwaZulu-Natal, uthe uyajabula ukuthi le ngqungquthela izobanjelwa esifundazweni.Uthe lokhu kusho ukuthi isifundazwe sesizakhele igama ngokuba yinkundla yokuletha imicimbi ehlonipha amagalelo abesifazane abanohlonze.Le ngqungquthela ezoba seNkosi Albert Luthuli International Convention Centre, izohambisana nomcimbi wokuklomelisa ngezindondo emikhakheni engu-12 kwabesifazane abavelele.Kule mikhakha kubalwa owezesayensi, ezobuchwepheshe, ezamabhizinisi, ezobuciko neminye.Kulindeleke ukuthi le ngqungquthela ibe yinkundla yokucobelelana kwabesifazane ukuthi baphumelela kanjani emikhakheni obekwaziwa ukuthi ngeyabesilisa.UNksz Methil Renuka onguMhleli weForbes Africa neForbes Woman Africa, uthe abangabazi ukuthi le ngqungquthela izoba yimpumelelo futhi izoletha izinguquko ezinqala.“Sizoba nezikhulumi ezivela emazweni ahlukene e-Afrika okuzohlomulisa bonke abazohambela le ngqungquthela.“Siyakujabulela ukuthi unyaka nonyaka ingqungquthela iyakhula futhi siyanda nesibalo sabayithamelayo.“Cishe iningi labesifazane abavelele e-Afrika seliyazi ukuthi le ngqungquthela izofika nezinto ezintsha kulona,” kusho uNksz Renuka.Kule ngqungquthela kulindeleke ukuthi kube nezinkulumo ngezihloko ezahlukene, ezizokwethulwa yizikhulumi ezivelele emikhakheni ehlukene.Lona unyaka wesine kubanjwa le ngqungquthela eqhakambisa ubuholi babesifazane emikhakheni ehlukene.Kusukela yaqalwa le ngqungquthela ibiba seGoli.
Njalo ngonyaka iphephabhuku iForbes ikhipha uhlu lwabesifazane abavelele emikhakheni eminingi ngokwamazinga neminyaka yabo.NgoJuni nonyaka kukhishwe uhlu lwabangu-30 abaneminyaka engaphansi kuka-30 abavelele emikhakheni ehlukene yamabhizinisi e-Afrika.Bakhona nabakuleli abafakiwe kulolu luhlu, okubalwa uMnuz Sihle Ndlela onenkampani iMajozi Bros Construction ayisungula noMnuz Simphiwe Majozi.Kubalwe noNksz Vere Shaba ongumnikazi weShaba and Ramplin Green Building Solutions, okuyinkampani egxile kwezobunjiniyela nokuhlobisa izindlu ngaphakathi.UNksz Shaba uke waba sohlwini lwabaqokwe kwiWomen in Excellence Awards for Young Achievers eGauteng.
Inhloso yokukhipha lolu luhlu minyaka yonke, wukukhuthaza abanye besifazane abafuna ukungena ebhizinisini.
Abamele iKZN kokaMiss Empress SA
UNksz Zamalinda Nsele (19), waseMnambithi noNksz Andile Gebashe (24) wase-Adams Mission, bamele isifundazwe kuMiss Empress South Africa ozokhethwa ngoDisemba.
Lo mncintiswano phambilini ubuwaziwa ngoMiss Eagle SA kanti ngowesibili lo nyaka selokhu ushintshwe igama.UNksz Nsele owenza unyaka wokuqala kwiBachelor of Science e-University of KwaZulu-Natal, uthe wumncintiswano wokuqala lona awungenele.
Phambilini uke wangenela eyangakubo okubalwa uMiss Youth Breaking Bounderies aphume kuwo kwiTop 3 nokaMiss Mnambithi Traditional, aphume kuwo isibili.
Uthe okwenze angenele lona, ubone uhambisana naye njengoba kufuneka umuntu othanda ukusebenzela umphakathi.“Ngiyathanda ukuba yisibonelo nokusebenzela umphakathi.
Nginethemba lokuthi lo mncintiswano uzonginika ithuba lokusiza umphakathi.
Kumanje sengiqalile ukusiza ezikhungweni zezintandane, ngibuye nginikele ngezingubo kulabo abaswele,” echaza.Uthe ubebheka umncintiswano omkhulu angawungenela ngesikhathi ebona okaMiss Empress SA.
UNksz Nsele uthe uyathanda nokuthuthukisa abesifazane, athemba ukuthi ukuwina lo mncintiswano kuzokwandisa amathuba alokho.
Ngaphandle kokumodela uphinde abe yinxusa leMotofind.co.za kanti isifiso esikhulu sakhe wukungelela uMiss South Africa.UNksz Gebashe oneziqu zePublic Management, azithola eBerea Technical College, uthe ngalo mncintiswano ufuna ukukhombisa ukuthi akubona ubuhle kuphela obudingeka kwabamodelayo.
Uthe ziningi izinhlelo zokusiza umphakathi azimisele ngazo uma ephumelela.“Ngakhuliswa umama eyedwa, angikaze ngibe nomuntu wesilisa ekukhuleni kwami.
Lokhu kunginike umdlandla wokuthi ngisize abanye, ngibakhuthaze nangempilo.
Kumanje ngisungule izinhlelo zokukhuthaza abantu ezinkundleni zokuxhumana ngaphansi kwe-Andile Gebashe The Motivator,” kusho uNksz Gebashe.Ophethe isicoco kulo mncintiswano, nguNksz Tshepo Makupu (26), waseFree State, okhethwe eSun Coast Casino ngonyaka odlule.
UNksz Makupu ube ngowokuqala ukuthatha isicoco emuva kokuba umncintiswano ushintshe igama.
Uneziqu zeConsumer Science nenkampani yokukhiqiza enabasebenzi abangu-49.
Kumanje unenhlangano i'Palesa Ya Setshaba’ ehlose ukweluleka abantu abanezinkinga ezahlukene.
Ungumbhali wencwadi ethi The Magic Mind.Zingu-25 izintokazi okulindeleke ukuthi zibange isicoco ngoDisemba.Umncintiswano ubheke abaneminyaka ephakathi kuka-18 no-25.
Abangenele lo mncintiswano kumele bavotelwe ekhasini lomncintiswano ezinkundleni zokuxhumana.
Ufuna ukuthuthukisa abesifazane kwezesayensi
UKUSHODA kwamathuba omsebenzi akumthenanga amandla owesifazane waseMnqobokazi, eHluhluwe, osenenkampani egxile ekwenzeni imisebenzi yezobuchwepheshe nezesayensi.UNKSZ Thando Gumede ( 28), owathweswa iziqu zeBachelor of Science in MicrobioBiology and Hydrology eNyuvesi iZululand ngo-2015, uthi kuqale kwaba wumqansa ukufeza iphupho lakhe ngoba abanye abantu bebengakholelwa kulo.“Izikole zabantu abamnyama zinezingqinamba zokuswela izinsiza yingakho ngabona kungaba wusizo ukuthi ngivule iBased on Science Guidance and Technologies.
Kule nkampani silekelela abafundi sibuye sibafunise izikhala ezikhungweni zemfundo ephakeme.
Uma izitshudeni seziphothule iziqu zazo, siyaye sizilekelele ekutheni zithole izikhala zokuthi ziqeqeshelwe umsebenzi ezinkampanini ezigxile kulo mkhakha,” kuchaza uNksz Gumede.Eqhuba uthe umsebenzi wabo waselabhoretri bavamise ukuwufaka kwi-App esetshenziswa yizitshudeni ngenhloso yothuthukisa ulwazi ngalo mkhakha.
Le App inemininingwane yemifundaze esuke ikhishwe yizinkampani ezahlukene.“Bengihlale ngizibona ngisebenza ezibhedlela ngesikhathi ngisakhula.
Isifiso sami kwakuwukusebenza ema-labhoretri azo ngenhloso yokuthi nami ngibe neqhaza engilibambayo ekulweni nezifo eziyinkinga emphakathini.
Kodwa-ke angivumelanga ukutheneka amandla njengoba kwagcina ngokuthi ngiqoke ukuzisebenza,” kubeka lo somabhizinisi.Uthe isikhath basebenzisana nezikole zamabanga aphansi naphezulu eMkhanyakude, kanjalo nezikhungo zemfundo ephakeme.“Isifiso sethu wukuba sithole abaxhasi abangakwazi ukufaka isandla sifinyelele ezindaweni ezahlukene.
Ngoxhaso singakwazi ukunyusa isibalo samaphrojekthi kanjalo namathuba omsebenzi entsheni eswele naleyo elahlekelwe wumsebenzi ngenxa yeCovid-19,” kubeka uNksz Gumede.Ithe kumaphrojethi abamatasa ngawo kumanje, bagqugquzela ukuthuthukisa ikhono labesifazane kwezobuchwepheshe njengoba kugcwele kakhulu abesilisa.Phakathi kwezinkampani abasebenzisana nazo ubale umnyango wezeSayensi nobuChwepheshe, umnyango wezeMfundo, iSouth African Agency for Science and Technology Advancement (SAASTA), iNational Research Foundation nesifunda saseMkhanyakude.
Uphelelwe wumsebenzi wabuyela kwakufundele
Zanele Mthethwa UKUBHEDUKA kobhubhane iCovid-19 kumbuyisele emsebenzini abewufundele owesifazane waseThekwini ophoqeleke ukuqala ibhizinisi ngenxa yokuphelelwa umsebenzi.UNksz Nokwanda Zondi (30) waseWestridge, eThekwini, uthole kumele aqale ibhizinisi ngokushesha njengoba iCovid-19 imlahlekisele ngomsebenzi ngo-Ephreli.Ubesebenza efemini ekhiqiza imifaniswano, okuphoqeleke ukuthi idilize abasebenzi ngenxa yokushaywa yilolu bhubhane olugadle kwazwela emnothweni.Esikhundleni sokuthi abalise ngokungasebenzi, uNksz Zondi ucabange ngokushesha ibhizinisi elihlukile, elihambelana nothando lwakhe lokudla.
Uqale ibhizinisi lapho ehambisela khona amakhasimende izithako ezinhlobonhlobo zokudla ukuze abantu baziphekele emakhaya.“Bese ngivele nginawo umqondo waleli bhizinisi ngoMashi, ngize ngaxoxa ngalo kwabanye abangani bami.
Ngithole ukuthi kukhona abalenzayo kwezinye izifundazwe futhi yibhizinisi elingakwazi nokukhula.”Uthe ngesikhathi ephelelwa umsebenzi ubone kuyithuba lokuzama leli bhizinisi.
Ukubona isasasa lokupheka emakhaya kubantu ngesikhathi kuqala uthaqa, kumnike isibindi wabona ukuthi lingamsebenzela leli bhizinisi.
Uveze ukuthi yize ekuthanda ukupheka futhi ekufundele, ubone sebebaningi kakhulu abenza lo msebenzi.“Amakhasimende ami ngabantu abazihlalela ngabodwana noma imindeni emincane.
Kuyenzeka umuntu afune ukupheka isidlo esithize kodwa ahlulwe ukuzihlanganisela izithako.Mina ngibahambisela izithako nezikalo zokudla baziphekele ekhaya.
Ngesonto ngiba nezidlo eziyisihlanu engigxila kuzo kodwa kuyenzeka umuntu azicelele isidlo esithize,” kusho yena.UNksz Zondi ofundele ukupheka eDurban University of Technology, uthe wukungawutholi umsebenzi awufundele okwenze wagcina esebenza efemini.Ubevele ekuthanda ukupheka nokuziqalela ibhizinisi lokupheka, wabona kuyithuba lokubuyela kulokhu abevele ekufundele.Uthe ibhizinisi lakhe ulibona likhula ngoba akekho omunye amaziyo owenza okufanayo eThekwini.
UmkaNcwane uchaza ngokubhala incwadi ngempilo yabo
‘UKUBE ngaphiwa ukucula bengizoqhubeka lapho agcina khona umyeni wami kodwa bekumele ngisebenzise ukubhala ukuze igama lakhe lingafi.”Lawa ngamazwi kaNkk Ayanda Ncwane ongumfelokazi obegane umculi wowokholo uSfiso Ncwane, osekhiphe incwadi ekhuluma ngempilo yabo.Le ncwadi esihloko sithi For The Love Of Sfiso Ncwane ikhuluma ngokukhula kwabo nempilo yasemshadweni neyodumo.
UNkk Ncwane uthe usebenzise isikhathi sokuzila kwakhe ukuhlanganisa le ncwadi, aveza kuyo ngisho obekungaziwa ngomyeni wakhe.“Ngikhethe ukusebenzisa isiphiwo uNkulunkulu angiphe sona ukuqinisekisa ukuthi nezizukulwane ezizayo ziyazi ukuthi kwake kwaba noSfiso Ncwane.
Ngikhethe ukubhala incwadi ngiqhubeke nemicimbi ebesivele siyenza naye, ngikhiphe nomsebenzi wakhe ahambe engakawukhiphi.
Incwadi ikhuluma ngempilo yethu, izinto esidlule kuzona nempumelelo yethu,” echaza.Uveze ukuthi kwakuyinhloso yakhe noNcwane ukukhipha incwadi uma sebehlanganisa iminyaka engu-10 beshadile, obekuwunyaka odlule.“Inhloso bekuwukuthi sizokhipha ebesingakaze sikuveze ngempilo yethu ngoba abanye babona kumnandi sesishadile bengazi ukuthi sidlulephi ukusiza abanye abashadile abasebancane.
Ngebhadi akwenzekanga kodwa kwasala ijoka lokuthi ngiqhubeke nokubhala incwadi futhi ngakufaka nalokhu esasivumelene ngakho noNcwane,” kusho yena.UNkk Ncwane okusahlengezela izinyembezi uma ekhuluma ngokushona komyeni wakhe, uthe akalufisi usuku lwangoDisemab 5 okwashona ngalo umyeni wakhe ngo-2016.
Njengoba sekusele amasonto ambalwa kufike lolu suku, uthe uyabikelwa ngoba akuvumi ludlule.
Ngonyaka odlule uthe walala usuku lonke ezivalele endlini, ekhaliswa nayimiyalezo abeyithunyelwa ngabantu bemduduza.
Namanje akanazo izinhlelo ngalolu suku, athe ugubha kuphela usuku lokuzalwa lukamyeni wakhe.Ekhuluma ngokuzila kwakhe nezinkulumo ezisuke emuva kokushona komyeni wakhe, uthe yizona ezimenze wabhala incwadi.
Uthe yize abanye bebemgxeka kodwa ubengeke azivalele endlini unomphelo kodwa bekumele aqhubeke nomsebenzi futhi unesiqiseko sokuthi nomyeni wakhe uyajabula ngalokho.“Sengiphila izimpilo ezimbili ngoba phambi kwabantu kumele ngiziqinise ngimamatheke ngisebenze ukuze kuphile abantu abathembele kimina.
Nginezingane ezimbili okumele ngizondle, obekungeke kungisize ukuhlala ngikhala,” kusho yena.Uthe ayikho indlela ewumgomo yokuzila futhi asikho isikhathi lapho kuphola khona.
Lokhu kumenze ukuthi ahlangane nabanye abafelokazi abasebancane ikakhulukazi emakhaya.
Uveze ukuthi abafelokazi bayehlulelwa futhi bayahlukunyezwa ngisho emabandleni nasemindenini yabo.
Incwadi isiyatholakala e-Exclusive Books naku-Amazon kanti uhlela nokuyethula ngokusemthethweni maduze.
Okumjabulisayo ukuthi indodana yakhe endala ithanda ibhizinisi lomculo bese kuthi encane ikhonze ukucula, athe kumnika ithemba lokuthi ngeke lishabalale igama likaSfiso.
Udumo lwekhishi elingumahamba nendlwana
USEZAKHELE udumo owesifazane waseNdwedwe, nowashiya umsebenzi wakhe ngoba ezwa sengathi awusenazo izinselelo kanti usedayisa ukudla enxanxatheleni yezitolo zakule ndawo.UNksz Laminile Ngidi ofundele ukuba wumpheki wasebenza nasemahhotela amaningi, usevule ikhishi elingumahamba nendlwana elidayisa ukudla okunjengamasemishi, chicken wraps namasaladi eBoxer Centre, eNdwedwe.Le ntokazi ine-Advanced Diploma yeProfessional Chef eyifundele eChristina Martins Culinary Art Centre, nenye yeProfessional Chef eyithole eRoyal Hotel, iyeke umsebenzi isiqeqesha abanye eZimbali Lodge ngo-2013.“Ngiwumuntu oyithandayo inselelo bekuthi njalo uma sengizwa ukuthi umsebenzi awusenayo inselelo, ngiwushiye.
NaseZimbali ngenza okufanayo kodwa ngicabanga ukuthi okunye kwakwenziwa ukuthi ngangingenazo izindleko eziningi.
Kwakulula kimi ukuthi ngenze noma yini engiyithandayo,” kusho uNkk Ngidi.Uthe ngesikhathi eseyeke umsebenzi wasungula inkampani ephekela imicimbi kodwa izinto azihambanga ngendlela.“Ngaba nezinselelo eziningi engangingazibonanga ukuthi zizoba khona, uma sengizisebenza.
Ngangicabanga ukuthi ikhono lami lizongivulela amathuba kanti ngasohlangothini lwebhizinisi izinto azihambi kanjalo.
Ngagcina ngiyekile, ngabuyela ekhaya nokuyinto engangingayihlelanga.
Ngangingathandi ukuthi ngiqale phansi ngibe yingane ezokondliwa ekubeni sengikhulile.
Ngaqala ngadayisa amasemishi phambi kwamahhovisi akwamasipala, ngifuna ukubona ukuthi izinto zizohamba kanjani.”“Ngangingafuni ukudayisa ukudla ngoba bakhona omama abakudayisayo.
Ngangifuna ukuqhamuka nento engekho futhi ezokhombisa ukuthi ngikufundele ukwenza ukudla kodwa kube yinto umuntu osemsebenzini angathanda ukuyidla.”Uthe ubone ukuthi ukudla kwakhe kuyathandwa ngesikhathi esethola ama-oda ngocingo kwabasebenza ezindaweni eziseduze, bembuza ukuthi uzofika nini.“Ngabona lapho ukuthi kumele ngivule ikhishi eliwumahamba nendlwana ukuze ngikwazi ukusebenza kahle.
Izinto bezihamba kahle impela futhi ngiqashwa nangabantu abafuna ukuthi ngibenzele i-starter noma i-finger lunch.
Izinto zonakale ngesikhathi kuvalwa izwe ngoMashi,” kuchaza umpheki.Waphoqeleka ukuthi acabange okunye angakwenza ngoba amahhovisi amaningi abengasebenzi, ngakho engenawo amakhasimende abengathenga ukudla.“Ngase ngiqala ngibhaka amakhekhe ngoba abantu bebengafuni ukuba wuvanzi beyowathenga ezitolo.
Lolu hlangothi lwebhizinisi lamakhekhe liyakhula kangangoba manje sengiyabona ukuthi ngeke ngisakwazi ukumelana nomthamo wamakhasimende ngingedwa ngoba emini ngisuke ngingekho ngidayisa ukudla, sengicabanga ukuthi kuzomele ngibe nomsizi,” kusho yena.Uthe okunye okumenze waduma kakhulu ukuthi unekhasi leFacebook lapho efaka khona izinhlobo zokudla, iBusa with MaBusani.
Unebhizinisi elithi yena  obewashela abantu izingubo
UDONSE ngendlebe abantu besifazane ukuthi basungule amabhizinisi abo uNksz Luyanda Radebe (34) onelondolo ebizwa ngokuthi Amahlubi Laundry, eKwaBester eNanda.UNksz Radebe uthe wayengenamali ngesikhathi esungula inkampani yakhe ngoMashi ka-2018.“Ngiqale inkampani yami ngingasebenzi, bengiphila ngemali yesondlo sezingane zami ezintathu ewuR1 300.
Ngangigqoka ingubo eyodwa ngoba nezimpahla zokushintsha ngangingasenazo.
Ngo-2017 ngafikelwa yiphupho lokuthi ngiqale ilondolo,” kusho uNksz Radebe.Uthe njengoba wayengenamali waqala ewashela abantu abaseduze naye wakwazi ukuyibeka imali encane ukuze athenge imishini.“Ngenhlanhla yami abantu ekade ngibawashela bebetshela abanye ukuthi ngiwasha kahle bese nabo balethe izimpahla.
Ngikwazile ukukhula ngilokhu ngithenga izinsiza zebhizinisi kancane kancane.
“Kubalulekile ukuthi singabantu besifazane sisungule amabhizinisi ethu ngoba nemisebenzi ayikho kahle.
Ukuqala ibhizinisi akudingi izizumbulu zemali kufanele uzimisele ukuthi uzosebenza kanzima,” kusho uNksz Radebe.Uthe kubalulekile nokuya esontweni ngoba yena uyindodakazi yentethelelo ebandleni lamaNazaretha eBuhleni.“Kukhona inhlangano engisizayo iProject Preparation Trust (PPT) engilekelela ukukhangisa ibhizinisi lami nangokungenzela ama-brochure nezinye izinsiza zokukhangisa ibhizinisi.
Kubalulekile ukuthi siye ezindaweni zokukhonza ngoba ziyaselapha emoyeni,” kusho uNksz Radebe.Phakathi kwezingqinamba abhekane nazo ngesikhathi eqala ibhizinisi ubalule ukubiza kwemishini nerenti yendawo asebenzela kuyo.“Uma unalo uhlelo lwebhizinisi noma ubhekana nezingqinamba uyakwazi ukubekezela.
Kufanele ukhumbule ukuthi uma uwusomabhizinisi ngeke ube nemali ngesikhathi usaqala kodwa usebenzele ekuthengeni izinsiza.
“Ngikwazile ukubeka imali ebengiyenza ngakwazi ukuqasha abantu abahlanu.
Nginamalondolo amabili manje eKwaBester naKwaSeme.
Ngizimisele ukukhula ngoba nginamaphupho,” kusho uNksz Radebe.Uthe abantu besifazane bayakwazi ukubhekana nezingqinamba ezihlukene ngoba yena uwumuntu wesifazane okhulisa izingane zakhe yedwana kodwa unanebhizinisi futhi ukwazile ukudala amathuba omsebenzi ngakho nabanye kufanele bazame.
Ukhululwe wabuyela ekudanseni
‘UNKULUNKULU muhle ngezikhathi zonke.
Kwasekuqaleni ngesikhathi ngizinikela emaphoyiseni ngangishilo ngathi anginacala”.Lawa ngamazwi omdansi wase-Afrotainment, uNhlanhla “Sgaqa” Chiliza ngemuva kokuthi iNkantolo yeMantshi eThekwini ichithe icala lokudlwengula abebekwe lona ngoLwesihlanu.USgaqa (31) ubesolwa ngokudlwengula intombazane ena-13 engumakhelwane wakhe ngo-Agasti.Leli cala lihoxisiwe ngemuva kokungatholakali kobufakazi obumatanisa uSgaqa naleli calaEngxoxweni abe nayo neSolezwe ngeSonto uthe ngesikhathi evalelwe ejele eWestville abantu abetoke nabo bebemkhuthaza ukuthi akathandazele ukuthi kuvele iqiniso.“Abafowethu lapha phakathi bebengixoxela izitori zabo.
Besho ukuthi baningi abantu abagcina begwetshelwa into abangayazi.
Ngazinikela emaphoyiseni ngoba ngifisa ukuthi umthetho udlale indima yawo,” kusho uSgaqa.Uthe leli cala limphazamisile emsebenzini njengoba abaphathi bakhe bathatha isinqumo sokummisa ekudanseleni izihlwele.“Bese ngingasekho emehlweni abantu.
Bese ngisiza ekufundiseni umdanso ozakwethu.
Bekunzima ngoba nangasekhaya kunezinhlelo zokuthuthukisa abantu abasha ebengizihlelile engigcine ngingaseyona ingxenye yazo,” kusho uSgaqa.Ubonge umndeni wakhe, ozakwabo base-Afrotainment, abangani nomphakathi wangakubo ngokumeseka.Uthe nasemsebenzini bebelinde isinqumo senkantolo ngoba abahambisani nokuhlukunyezwa kwabantu besifazane.“Emsebenzini ngisebenza kakhulu namantombazane ngakho bekumele babe nesiqiniseko sokuthi ngabe aphephile ngempela uma enami.
Emuva kwecala ngibuyele kwengidume ngazo umdanso.
Sihambele umcimbi waseRichards Bay ngoLwesihlanu abantu bangamukela kahle.
Ekuseni sivukele e-Estcourt, ntambama siya eGoli,” kusho uSgaqa.Ebuzwa ngesinqumo somndeni wammangali wokulidlulisela phambili icala uthe uma umthetho ubavumela abenze njalo kodwa nalapho iqiniso lizovela.Umphathi wase-Afrotainment, uDJ Tira ukhiphe isitatimende ngemuva kokuchithwa kwecala.Uthe: “Sivumele uMnuz Chiliza ukuthi ahlabe ikhefu emsebenzini ukubhekana nezinsolo.
Siyajabula ukunazisa ukuthi usebuyele emsebenzini kusukela namhlanje.
Sesilangazelela ukumbona ejabulisa abantu eNingizimu Afrika nakwamanye amazwe.”Udadewabo kammangali uthe bathathe isinqumo sokuthi udadewabo angaphinde ahlale kule ndawo okwenzeka khona isehlo.
Wadlelwa umuzi esaphaza imali yokulingisa
INKAKHA yomlingisi esineminyaka iyibambile kwezokungcebeleka, iveze ukuthi ike yabhubhudla imali yaze yadlelwa umuzi nemoto.UBaby Cele uthi lokhu okwamenza akafisi kwehlele abalingisi bamanje.Umlingisi olingisi kuZalo kuSABC1, ubekhuluma emcimbini obuhlelwe wumsakazi woKhozi FM, uDudu Khoza, iDinner with Dudu obuseCoastlands Hotel eMhlanga.“Abantu abazi ukuthi sengake ngadlelwa umuzi nemoto ngenxa yokungabi nayo imali.
Okuhle ukuthi ngakwazi ukuvuka ngizicoshe.
Sasiyibulala imali kwiSarafina ngama 80’s.
Sasihola 500 dollars ngesonto.“Imali sayibhubhudla sithenga izimpahla ezibizayo kungathi sidla zona," kusho uBaby.Inhloso yalo mcimbi bekuwukuhlanganisa abasendimeni yezokungcebeleka ukuze kuhlonyiswane ngolwazi, kukhulunywe nangezinselelo.UBaby benoMinnie Dlamini-Jones, bebegxile esihlokweni sezinselelo zezezimali ezikhungethe abesemkhakheni wezokungcebeleka.“Izingane ezisencane kulo mkhakha zingavumi ukudlala abantu abafuna ukulala nazo ukuze zithole imisebenzi.
Uzwe kuthiwa uBaby usemdala sifuna abantu abasebancane, ngoba nakhu kwesinye isikhathi befuna ukudlala ngezingane," kusho uBaby.Uthe kunzima kwezikaqedisizungu kodwa ufuna abalandela kuyena befunde ngamaphutha awenza.UMinnie uvumelene noBaby ukuthi indaba yemali iyinselelo kule ndima.“Ngikhuluma nje angikwazi ukuthenga umuzi ngesikweletu ngenxa yokuthi ibhange lithi angiqashwe ndawo.
Bathi imali ingena ngendlela engafani.
Kwenye inyanga imali iningi kokunye kuyazibhedela.
Okubalulekile nesengakufunda wukuthi uma imali iningi, ungayibhubhudli uthengana nezikhwama ezibizayo bese uyakhohlwa ukuthi kusasa izophela," kusho uMinnie.UMinnie uthe ukusekwa wumndeni wakhe yikhona okwenza akwazi ukubhekana nezinselelo eziningi ezikulo khakha.Kulo mcimbi bekunezikhulumi ezihlabahlosile okubalwa kuzo uLinda Bukhosini, Mphrofethi Nomusa Dhlomo, Sindi Mabaso-Koyana nabanye.
Kwababenandisa bekukhona uKholeka, DJ Happy Girl, Khanyo Mkhize nabanye.Bekungokwesibili uDudu ehlanganise abesifazane ngale ndlela.UDudu uthe ufuna ngonyaka ozayo ukhuphukele kwelinye izinga lo mcimbi obuwubukhazikhazi.
Qaphela umonakalo ongadalwa yisifonyo esikhunjeni sakho
Uma sewuziphaqule kahle waba muhle ungakhohlwa uma sewugeza ukuphinde uqinisekise ukuthi ubuso bakho buhlanzeke ngendlela.Ungoti wesikhumba eMhlanga, uDkt Cebi Sibisi, uthi isifonyo sithi sivikela iCovid-19 kodwa futhi sibe sidala umonakalo esikhumbeni.“Ngesikhathi uphefumula umoya osuke uwuphefumula ngaphakathi kwesifonyo uyashisa bese wenza kube nokushisa okukhulu okungena esikhumbeni sakho okugcina kwenza ukuthi kuvaleke nezimbobo zokuphefumula esikhumbeni.“Izindwangu okuthungwa ngazo izifonyo azifani, nazo zinomthelela ekutheni abantu bavumbuke izinduna.“Kubalulekile ukuwasha isifonyo njalo nobuso ubugeze bese ubugcoba ngaphambi kokuthi ulale,” kusho uDkt Sibisi.Ungoti kwezokuziphaqula uNkk Futhi Mkhize uthe ngesikhathi umuntu efaka iziphaqulo bese efaka isifonyo ngaphezulu kusuke sekukuningi esikhumbeni.
Yingakho nokushisa kuzwela ngokushesha nokwenza abantu abaningi babe nenkinga yezinduna kakhulu ngalesi sikhathi.“Kunama hormones atholakala ngasesilevini kumuntu okuthi uma ethintekile bese kuqubuka izinduna.“Isifonyo njengamanje sihlala sikhuhla isikhumba naso isilevu kube nokushisa okweqile bese isikhumba sihluleka ukumelana nokushisa uqubuke noma kuvumbuke izinduna.
Indlela esizayo ukulandela izigaba ezifanele zokugeza ubuso,” kusho uNkk Mkhize.Cleanser:Sebenzisa noma yiluphi uhlobo lwecleanser yokugeza ubuso noma ehambisana nomkhiqizo owusebenzisayo.
Thatha imizuzu noma emibili uzihlikihla ubuso ngezandla zombili esinye sigxile ngakwesobunxele bese esinye sikhuhle ngakwesokudla.Sebenzisa amanzi antukuntuku uma usugeza ubuso bakhoI-Exfoliator:Sebenzisa uhlobo lwe-exfoliator lomkhiqizo owugcobayo noma ozihlanganisele wona ekhaya bese usebenzisa izandla zombili ukukhuhla sakucindezela.Lokhu kuzokusiza ngokususaisikhumba esonakele nodoti ohleli esikhumbeni ongakwenza izinduna.
Ungasebenzisa ushukela onsundu noju uma ungenakho okwasesitolo, bese ukugeze emuva kwemizuzu emihlanu kuya kweyishumi.I-Mask:Uma sewukwenze konke lokhu okungenhla, imask seyizofika izokhuculula okokugcina idonse namafutha asuke emaningi esikhumbeni, amanye asuke engezwe i-exfoliator exutshwa ngowoyela.I-Toner:Sewungafaka i-toner ezokusiza ukuzohlanza okokugcina iphinde ilekelele ekutheni izimbobo zesikhumba zivuleke ngendlela efanele.I-Moisturizer:Gcoba imoisturizer oyisebenzisa, uma kusemini uqinisekise ukuthi inayo neSPF okungenani ungathenga omunye umkhiqizo wokuzivikela elangeni uwuconsisele uma usugcoba.
Uthole umklomelo ophezulu wesayensi
UKUFUNDA ngokuzikhandla kumvulele amathuba umfundi wesifazane osemncane eDurban University of Technology (DUT), oqophe umlando ngokuba ngowokuqala ukuxhaswa ngomklomelo wesayensi we-United Nations Educational, Scientific and Cultural Organization (Unesco).UNksz Lethiwe Mthembu (27) waseFolweni, wenza iPhd kwi-Analytical Chemistry, okulindeleke ayiphothule ngo-2019.
Uthole umklomelo iL’Oréal - Unesco Fellowship for Women Scientists from Sub-Saharan Africa, oxhasa abesifazabe abakwisayensi.
Unyaka wesishiyagalombili selokhu kwaqalwa lo mklomelo, oqalayo ukutholwa ngowase-DUT.Echaza ngalo mklomelo uNksz Mthembu uthe wafaka isicelo ngoMeyi, waphendulwa kwathiwa uwutholile.
Uzoxhaswa ngo-500 Euros, okungaba imali elinganisela ku-R80 000 ngokweRandi.
Le mali izomsiza ukulekelela ocwaningweni lwakhe oluyingxenye yezifundo zePhd.“Bengivele ngixhaswe yiNational Research Foundation kwiPhd kodwa le mali bekungeyezidingo ezibhekene nami ngqo.
Lo mklomelo uzosiza ukuthi ngithenge konke engikudingayo ukwenza ucwaningo.
Uma senza iPhd sikhuthazwa ukuthi sisheshe siyiqede, yingakho ngikujabulela ukuthola lo mklomelo ngoba uzongisiza kakhulu.”Unyaka wesibili lona awenzayo kwiPhd, athe uthemba ukuthi uzoyiqeda ngo-2019 , yize inomsebenzi omningi angakawenzi.
Mayelana nokuwina lo mklomelo, uthe bekufuneka umfundi wesifazane owenza ucwaningo oluhlukile nolusezingeni.
Kubhekwa nokuthi ukhona yini umsebenzi wakho osuke washicilelwa.
Uthe kuphinde kubhekwe ukuthi uyakwazi yini ukuveza umsebenzi wakho ezingqungqutheleni, kubhekwe nemiphumela emihle ezifundweni.“KwiPhd yami ngenza ucwaningo olubheka ukusetshenziswa kwe-acid ephuma uma kukhanywa emakhasini omoba uma kukhanywa ushukela.
Ngibheka ukuthi le acid ingasetshenziswa kanjani ukwenza amanye amakhemikhali angasiza kwezolimo nasemikhiqizweni yezimonyo.”UNksz Mthembu owaphothula * -matric Odumo High eMandeni, uthe umfowabo omdala obemkhuthaza ukuthi aqhubeke afunde.
Yibona bobabili kubo, athi bakukhonzile ukufunda.
Uthe umfowabo onguthisha, naye wenza iHonours Degree.
UNksz Mthembu uqale ngeDiploma ye-Analytical Chemistry eMangosuthu Univeristy of Technology wabuye wenza neB Tech kusona lesi sikhungo.
Ubebuye alekelele ngokufundisa abanye abafundi.Uthe ngocwaningo alwenzayo ufisa ukudala amathuba emisebenzi, aphinde alekelele nasekulondolezeni nokuhlanzeka kwemvelo.
Ufisa bande abesifazane abashayela izindiza
IFISA kwande abesifazane abasemkhakheni wamabhanoyi intokazi yaseThekwini eshayela izindiza, ekhule kuyiphupho layo ukungena kulo mkhakha.ULindelwa Mdaki (25) waseWestville eThekwini, uthi ukuba nomzali owayesebenzela inkampani yamabhanoyi iSouth African Airways (SAA), kwaba nomthelela omkhulu ekutheni kufezeke iphupho lakhe.Le ntokazi eyaqala ukufundela ukushayela amabhanoyi ngo-2016 eKishugu eNelspruit, isanda kuthola ezinye iziqu zayo zeCommercial Pilots License ngenyanga edlule, ishayela amabhanoyi ombutho wamaphoyisa iSAPS, esikhumulweni sezindiza iWonderboom Airport ePitoli.“Sekuyisikhathi manje sokuguqula indlela abantu besifazane abaphupha ngayo ngempilo yabo ngoba sesiside isikhathi bephila ngaphansi kokuvalelwa amathuba.
Sekuyisikhathi sokushintsha ukwenza nokuguqula indlela ecabanga ngayo imbokodo ukuze iphakame,” kusho le ntokazi.Phambilini lo mkhakha bewugcwele abantu besilisa bezinye izinhlanga.Le ntokazi ebonga ithuba elitholile lokungena kulo mkhakha ongajwayelekile kwabamnyama, ithe bekungeke kube lula ukuthi lifezeke iphupho layo leminyaka ukuba ayilutholanga uxhaso nokwesekwa umndeni wayo.“Ukuthola ukwesekwa ngabantu abakuthandayo kuyasiza kakhulu empilweni.
Njengoba umndeni wami, ikakhulu abazali bangiseka mhla ngibatshela ngamaphupho ami, isenzo sabo yiso esangigqugquzela  ukuthi  ngisebenze ngokukhulu ukuzikhandla.
Ngangifuna ukubapha isipho abayohlezi beziqhenya ngaso.”Ithe isifiso sayo manje wukubona abantu abamnyama ikakhulu besifazane bengena ngobuningi babo kulo mkhakha.“Ziningi izingqinamba ezikhona ezenza abantu abamnyama bangakwazi ukungena kulo mkhakha wezamabhanoyi.
Kwesinye isikhathi kuke kuphoqe ukuthi abanye bamise kancane izifundo zabo uma sebephelelwe yimali njengoba kungesibona bonke abantu abathola ithuba lokuxhaswa ngomfundaze.”Uthe intsha enothando lokuphumelela kumele izibambe ziqine.
Ubiza abesifazane abamnyama kwezemali
USAFUNA ukubona abanye besifazane abamnyama bejoyina umkhakha wezemali owesifazane osedlulisela ulwazi lwakhe kwizitshudeni.UNksz Hlengiwe Ndlela (33), ufundisa ophikweni lwe- Accounting, Economics nakwiFinance e-University of KwaZulu-Natal (UKZN).Ukukhuliswa ngunina obesebenza ezindlini, kwamenza wasebenza kanzima ukuze athole umfundaze ngaphansi kwe-Ernst & Young Inc. Wenza izifundo zeBCom Accounting e-UKZN.
Zacishe zambhedela izinto ekhulelwa, esenza unyaka wesibili.“Umndeni wami wawuphoxekile futhi udiniwe.
Bamangala uma kuqala unyaka olandelayo ngibatshela ukuthi ngiyaphindela enyuvesi,” kuchaza uNksz Ndlela.Uthe waphumula amasonto amabili ngemuva kokubeletha.Ziningi izingqinamba ezimlandelile ngemuva kwalokho, okwenza kwaba nzima ukuphothula iziqu.“Ngaqala ukubhalisela iziqu ngo-2008 ingane inezinyanga eziyisikhombisa.
Kwakunzima ngoba ngangihlushwa abazanyana, okwenza ngiphazamiseke.
Ngangiqala ukufeyila,” kusho uNksz Ndlela.Uthe indlela inkampani yomfundaze eyayimethembe ngayo, ayizange imlahle ngisho esefeyilile.
Iziqu waziphasa eseyenza okwesine, esenze ama-Articles, okuyindlela yokuthola ukuqeqeshwa ngokomsebenzi kulo mkhakha.
Ngaphambi kwalokho wake wafundisa eMyeka High naseSiyathuthuka High eNanda phakathi kuka-2009 no-2010.
Ukubekezela kwenza agcine ekuphasele ukuba yiChartered Accountant ngo-2014.
Eseqedile ubuyele khona kwa-Ernst & Young waba yi-Assistant Manager.UNksz Ndlela ongomunye wabasunguli be-1Woman1Girl Mentorship Programme, akhuthaza izingane zamantombazane ukuthi zilandele amaphupho.“Angisakhulumi kuphela ngemfundo kwizitshudeni kodwa ngixoxa nazo njengosisi omdala odlule ezintweni eziningi.
Ukukhulelwa kwami ngisenyuvesi kwacishe kwangilimaza, nazo ngiyazixwayisa ngokuziphatha.
Ngihambela izikole ngichushise abafundi abafuna ukulandela lo mkhakha wemfundo.
Kumanje kusekhona imikhakha abafundi abangazi ngayo,” kusho uNksz Ndlela.Yize abanye bethi amathuba kulo mkhakha aseyashabalala, uNksz Ndlela uthi basadingeka abesifazane abamnyama.
Uveze ukuthi ngokwezibalo zakuleli kumaChartered Accountant angu-44 000, angaphansi kuka-3 000 angabesifazane abamnyama.Echaza ngokungena kwakhe e-UKZN, uthe kwakudingeka abazofundisa emkhakheni wakhe ngo-2017.
Uthe akujwayelekile ukuthi abakulo mkhakha bafunde bafike kwiMaster’s ngoba kuthatha iminyaka eminingi ukuphothula ukuqeqeshwa.
Ubhalisele iMaster’s kusona lesi sikhungo, wathweswa iziqu.
Kumanje wenza iPhD kuwona lo mkhakha.
Uzogxila ekucwaningweni kwamabhuku.UNksz Ndlela okhulele eNanda, uyilungu le- Association for the Advancement of Black Accountants of Southern Africa,South African Institute for Chartered Accountants,Advancement of Women Chartered Accountants neMeals on Wheels Community Services.
Seligcwele ibhasi eliya koweSolezwe
SELIGCWELE ibhasi eliya emcimbini omkhulukazi wabesifazane ohlelwa yiSolezwe, Intandokazi kwazise abakwa-Intercape batshele leli phephandaba ukuthi abantu sebezigcwalise zonke izindawo.Intandokazi izoba ngoSepthemba 1 eWild Coast Sun Hotel & Casino, ePort Edward.Indikimba ithi New Beginnings, All Things Bright and Beautiful.UNksz Zama Majola obhekelele ezokukhangisa kwiSolezwe uthe amalungiselelo omcimbi ahamba kahle kwazise abesifazane sebelibhukhe lonke ibhasi.Uthe amathikithi asatholakala eComputicket ngoR400.“UR400 uhlanganisa ukudla nesikhwama esigcwele izipho,” kusho uNksz Majola.Uthe ibhasi lakwa-Intercape lizosuka emahhovisi eSolezwe ngo-7 ekuseni ngoSepthemba 1 selibheke eWild Coast Sun Hotel & Casino.Mayelana nokukhethwa kwendikimba ethi New Beginnings, All Things Bright and Beautiful uthe lokhu bakwenze ngoba uSepthemba 1 wukuqala kwentwasahlobo lapho izimbali zisuke ziqhakaza futhi kusho ukuqala kwempilo entsha.Ugqugquzele abesifazane ukuthi bagqoke izingubo ezinezimbali noma okunemibala egqamile.Uhlelo lweNtandokazi luzobe luphethwe umsakazi woKhozi FM ongaconsi phansi kubantu uDudu Khoza.Isikhulumi sosuku ngumbhali wezincwadi zikaHlomu Senes, uNkk Dudu Busani-Dube.Abahambele Intandokazi bazojatshuliswa wumculi wowokholo, uDumi Mkokstad ozoshaya amanoni akhe amaningi okuhlanganisa elithi Mbize.Abesifazane bazonikwa amasu okupheka ngumpheki wakwaSpekko uNkk Zanele van Zyl, baphinde banikwe amasu okuzivocavoca nokuphila kahle nguNkk Zanele Maphumulo.Intandokazi ixhaswengabakwaSpekko.
Umpheki namathiphu ezidlo zikaKhisimusi
BANINGI abasacabanga ukuthi bazothathani bahlanganise nani ngoKhisimusi njengoba kudlisa izibiliboco.
Kujwayelekile ngalesi sikhathi ukuthi abantu bafune ukupheka okwehlukile, kungabi yizidlo ezijwayelekile.
Umpheki uNkk Zanele van Zyl osanda kwethula incwadi ethi Cooking With Zanele, unamathiphu ezinye izidlo ezihlabahlosile ezingajatshulelwa umndeni ngalo Khisimusi.
UNkk van Zyl ophinde asebenze nabakwaSpekko, usiphathele izidlo ongazenzela zona ngalo Khisimusi, okukhona ne-dessert ehlukile.“Izidlo engizikhethile ezingadingi izithako eziningi,” echaza.Inkukhu echochobalisiwe1.
Inkukhu echochobalisiweOkudingayo:*Inkomishi yeButtermilk noma amasi*125ml weLemon juice*10ml Whole grain mustard*10ml Chicken spice*5ml Paprika*15ml weFresh rosemary eqotshiwe*15ml weThyme*Amaqhezu amathathu ka-garlic ogayiweIndlela yokwenza:Endishini enkulu xuba izithako bese ugcoba inkukhu ngaphandle nangaphakathi.
Goqa inkukhu ngephepha lokubhaka (foil) bese uyifaka kuhhavini upheke imizuzu engu-45.
Susa i-foil uphinde upheke imizuzu engu-15 ize ishintshe umbala inkukhu.
Ungayiphaka ne-rice noma imifino.Apricot Jam Gammon2.
Apricot Jam GammonOkudingayo:*2 kg weGammon*U-carrot ombili oqotshiwe*Izigaxa ezimbili zika-anyanisi obomvu*Ilitha yamanzi*Uhhafu we-apricot jam*250 ml we-Apple juice*50g we-White rice vinegar*50g kashukela onsundu*15ml weBabercue Spice*Amaqhezu amathathu ka-garlic ogayiwe*Uginger ogayiwe*Salt and pepperIndlela yokwenza:Ebhodweni elikhulu bilisa iGammon kanye no-carrot no-anyanisi upheke imizuzu engu-30.
Uma sekuvuthiwe beka eceleni kuphole.
Ebhodweni hlanganisa ujamu, apple juice, ushukela, white rice vinegar, garlic, ginger, usawoti no-pepper.
Yeka ebhodweni kuze kushube.
Hluba isikhumba enyameni.
Thela enyameni ingxube kajamu bese ufaka inyama kuhhavini ubeke ku-180 degrees.Isaladi lethanga no-Beetroot3.
Isaladi lethanga no-beetrootOkudingayo:*500g wethanga eliqotshiwe*Izigaxa ezine zikaBeetroot oqothiswe wabiliswa*500g wamahlamvu kaLettuce*Izigaxa ezimbili zika-anyanisi obomvu*60ml oweBalsamic Vinegar*60ml we-Olive Oil*IFeta cheeseIndlela yokwenza:Basa uhhavini uwubeke ku-180 degrees.
Chelela ithanga ngo-olive oil bese ufaka kuhhavini imizuzu engu-15.
Beka eceleni kuphole.
Geza uBetroot ukuze ungavuzeli kwisaladi.
Endishini enkulu ufake ithanga eselivuthiwe, uLettuce, Beetroot no-anyanisi.
Xuba i-olive oil neBalsamic vinegar bese uvuvuzela kwisaladi, ubeke ngaphezulu iFeta cheese nezinhlamvu zethanga ukuze kubukeke kahle.4.Cheese TartOkudingayo:*2 Izinkomishi ezimbili zeCream cheese*500g we-fresh berries*1 Inkomishi yeCondensed milk*Izinkomishi ezimbili zika-flour*250g webhotela*125g kashukela*5ml kasawotiIndlela yokwenza:Beka uhhavini ku-160 degrees.
Esitsheni sokubhaka faka amabhisikisi ayizimvuthu afike esinqeni sesitsha.
Xuba uflawa, ushukela, usawoti nebhotela bese ubhaka kuze kushintshe umbala bese uyapholisa.Sebenzisa i-electric mixer ukuhlanganisa i-cream cheese, condensed milk nama-berries.
Thela le ngxube kumabhisikidi ubeke efrijini kuze kuqine.Thela ngaphezulu amanyeama-berries.
Izinguquko kwiVW Tiguan
ENYE yezintandokazi yezimoto zakwaVolkswagen iTiguan izoshintsha indlela ebukeka ngayo uma isitheleka eNingizimu Afrika ngasekupheleni konyaka.Ingaphambili lizobe lishintshile njengoba inobhampa omusha futhi izobe inamaLED headlights kuzona zonke izinhlobo.Izofika inezinhlobo ezintathu okuyiTiguan, Tiguan Life neTiguan R-Line.Izinto enazo kodwa kuya ngenhlobo yakho, kubalwa amarimu aphakathi kuka-17 inch no-19 inch (20 uma uthanda), park distance control, Harmon Kardon sound system, adaptive cruise control, lane assist nokunye okuningi.Izinjini zihlukene kathathu okuyi-1.4TSI enamandla angu-110kW netorque engu-250Nm.
Inogearbox oyi-6 speed DSG.Eyesibili ngekadizili i-2.0TDI efuqa 130kW no-380Nm kanti isebenzisa i-7 speed DSG.
Eyokugcina yi-2.0 TSI ekhahlela 162kW no-350Nm.
Nayo isebenzisa ugearbox oyi-7 speed DSG.Sizokubikela ukusuka nokuhlala ngayo uma isitheleka.
Ucwaningo luveze ezimnandi ngokuvalwa kukagwayi
UKUMISWA kokudayiswa kukagwayi kwehlise isibalo seziguli eziphuthunyiswa ezibhedlela zidinga usizo oluphuthumayo lokwelashelwa izifo zamaphaphu ngo-63%.Lolu cwaningo lwenziwe uMnyango wezeMpilo eWestern Cape nophiko olubhekele izimo eziphuthumayo nemindeni esibhedlela iGeorge Regional, ngokuqhathanisa isibalo seziguli ezivakashele kulesi sibhedlela zidinga usizo ngo-2019 nango-2020 ngesikhathi kuvaliwe ukudayiswa kukagwayi kuleli.
Omunye wabacwaningi, uNkk Piero Saieva, uthe lolu cwaningo lwenziwe kucutshungulwa imininingwano yeziguli ezivamise ukungena esibhedlela iGeorge Regional zidinga usizo oluphuthumayo lokwelashelwa isifo samaphaphu, i-Emergency Centre attendance for Chronic Obstructive Pulmonary Disease (COPD)  phakathi kuka Januwari 2019 kuya ku-Agasti 2020.Imiphumela yalolu cwaningo ishicilelwe emqingweni wezempilo i-African Journal of Primary Health Care & Family Medicine.
Abacwaningi bebeqhathanisa amakhadi eziguli agcinwe kumakhompyutha, ama- eletronic card, bebheka ukuthi ukuvakashela kweziguli ezibhedlela kuyefana yini.I-COPD isifo samaphaphu esenza ukuthi umuntu akhwehlele ngendlela engelawuleki.
Uma ubhema ukukhwehlela kuvuka ngamandla ukhwehlele kuze kunciphe umoya ungakwazi ukuphefumula kahle, kudingeke ukuthi uphuthunyiswe esikhungweni sezempilo.
Ngesikhathi kuvalwe ukudayiswa kukagwayi kuleli, abanye abantu bebengawutholi ugwayi okuholele ekutheni kunciphe ukuvakashela kwabo kulesi sibhedlela ngenxa yale nkinga.
INyuvesi yaseCape Town nayo yenze olwayo ucwaningo olusondelene nalolu, yona yathola ukuthi ngesikhathi kuvaliwe ukudayiswa kukagwayi kuleli, ababhemayo bebewuthola ugwayi kodwa ubudayisa ngemali enkulu.
Ngokwalolu cwaningo bekwenzeka ukuthi ibhokisi elinogwayi ongu-20 ebelidayiswa ngemali ephakathi kukaR25 kuya kuR45 ligcine selidayiswa ngoR144.
Ugwayi ngamunye ubudayiswa ngoR5.69c obekuholela ekutheni abanye babantu ababhemayo behlise ukubhema ngoba imali yokuwuthenga bebengenayo.Lolu cwaningo lwenziwe kubantu abangu-12 118, u-42% wabo uzame ukuyeka ukubhema ngenxa yokubiza kukagwayi ngalesi sikhathi.
U-39%, uphumelele ukuwuyeka.
UDkt Sharon Nyatsanza weNational weCouncil Against Smoking, uthe lolu cwaningo luveza ngokusobala ukuthi kubalulekile ukulawulwa kokubhenywa kukagwayi ukuze abantu babe nempilo enhle.
Mancane amathuba okuba namahlule kwabagome ngeJ&J
PHILI MJOLILUYAQHUBEKA  uhlelo lokugomela iCovid-19 kusetshenziswa umgomo wakwaJohnson&Johnson obumisiwe kuleli.UNgqongqoshe wezeMpilo kuleli, uDkt Zweli Mkhize, uthe ukugonywa kwabasebenzi bezempilo okwenziwa ngaphansi kohlelo locwaningo, iSisonke Protocol, luzoqhubeka ezikhungweni ezingu-95 zokugoma ezikuleli.Uthe isikhungo esigunyaza ukusetshenziswa kwemithi kuleli, iSouth African Health Products Authority (Sahpra)  senza isiphakamiso ePhalamende sokuthi ukugoma kuqhubeke kodwa kuqashwe.Uthe njengamanje imigomo ekhona, okuzogonywa ngayo ngaphansi kwalolu hlelo, ingu-500 000.Lo mgomo wamiswa kusagonywe abasebenzi abangaphansi kuka-300 000 kwabangu-1.2 million.
"Ukugoma esigabeni sokuqala kulindeleke ukuthi kuphele ngoMeyi 16.
Sizimisele  ukugoma abasebenzi abasele ngobuningi babo, yize kuke kwaba khona ukuphazamiseka.
Sinxusa abasebenzi bezempilo nabelaphi bendabuko abangakabhaliseli ukugoma ukuthi babhalise kwi-website yoMnyango wezeMpilo," kusho uDkt Mkhize.Ukugoma ngalo ngomo kwamiswa kuleli ngemuva kokuthi kutholakale abesifazane abayisithupha e-United States benesifo esingajwayekile, sokuba namahlule egazini okusolwa umgomo, okubizwa ngeVaccine Induced Thrombotic Thrombocytopenia (VITT).
Manje sebeyisishiyagalombili abesifazane abajove ngawo base beba neVITT.
"Ngesikhathi kumiswa ukugoma ngalo mgomo kwakusanikezwa ososayensi ithuba lokuthi bacwaninge bese bekhipha isinqumo sokuthi lo mgomo ungasetshenziswa kanjani.
Ucwaningo luveze ukuthi amathuba okuthi umuntu abe nalesi sifo ngoyedwa kwabayisigidi.
Abesifazane okungenzeka bangenwe yilesi sifo ngabaneminyaka ephakathi kuka-18 kuya ku-48.
Nakhona kuthiwa amathuba okuthi igazi libe namahlule mancane.
Ososayensi emhlabeni benze isiphakamiso sokuthi kuqhutshekwe nokugoma ngalo mgomo,"  kusho  uDkt Mkhize.Uthe kuleli uphiko olwenza ucwaningo ngemithi, iSouth African Medical Research Council  (SAMRC), wuMnyango wezeMpilo neSahpra nezinye izikhungo zezempilo bazobe bewuqaphile umgomo .
"Bonke ababhalisele ukugoma ngalo mgomo bazonikezwa ifomu eshoyo ukuthi yibuphi ubungozi balo mgomo.
Bazoyisayina ngaphambi kokuthi bagome,"  kusho uMkhize.
Balinganiselwa ku-8 million ababulewe yiCovid-19 emhlabeni
PHILI MJOLISIPHINDAPHINDEKE kathathu isibalo sabantu ababulewe yiCovid-19 emhlabeni  kunaleso esisaziyo.Lokhu kuvezwe yinhlangano yezempilo emhlabeni  iWorld Health Organisation (WHO) esithangamini nabezindaba sakamuva.Izibalo ezikhona njengamanje zithi bangu-3.4 million abantu ababulewe yileli gciwane emhlabeni selokhu sabheduka eChina ekupheleni kuka-2019 kodwa iWHO ithi izibalo eziyizona ziphindaphindeke kathathu kulezi.UDkt Samira Asma, osophikweni olucubungula ulwazi kwi-WHO, uthe nakuba abanye abantu bengabulawanga yiCovid-19 ngqo kodwa bebengeke bashone ukube belungekho ubhubhane oluholele ekutheni bangakutholi ukwelashelwa isifo abanaso  base beyashona.
"Izibalo zabashone ngenxa yaleli gciwane luphindaphindeke kabili noma kathathu kunokubikwe ngokusemthethweni,"  kusho uDkt Asma.Uthe ngokombiko owenziwe yile nhlangano ngo-2020, kuvela ukuthi okungenani bangaphezulu kuka-3 million abanye abantu abashonile ukufa kwabo okweyamaniswa neCovid-19 ngqo.
Ngaleso sikhathi izibalo ezisemthethweni zababulewe yigciwane uthe zazikhomba ukuthi bangu- 1.8 million abashonile.Ebuzwa ukuthi ngabe izibalo zababulewe wubhubhane uma ehlanganisa nalabo bantu manje zithini, uphendule ngokuthi: "Ngicabanga ukuthi kuphephile ukuthi ngithi isilinganiso esiyiso kungaba ngabantu abaphakathi kuka-6 kuya ku-8 million".Uthe iWHO ibisebenzisana namazwe ukuze iqonde izibalo zangempela zabantu ababulewe wubhubhane.
Uthe lokhu bebekwenzela ukuthi bazihlinzekele ezinye izimo eziphuthumayo ezingavela ngesikhathi esizayoUqhube wathi:" Ukungafani kolwazi kudalwe yizinto eziningi phakathi kwazo ukusilela emuva  kokushicilelwa kwababulewe yigciwane kwamanye amazwe.
Elinye iqiniso ukuthi  abanye abantu abazange bahlolwe ukuthi babulewe yigciwane noma cha, abanye  baze bashona bengazange belashelwe lona ngoba abazange bakwazi nokufinyelela ezikhungweni zezempilo ukuze bahlolwe ngenxa yemigomo yomvalelandlini ebikhona.
Abanye babulewe ezinye izifo ngenxa yokuthi abakwazanga ukuthola ukwelashwa ngoba kubhekenwe nobhubhane."
Ezothando: Ngakhipha isisu umyeni wami akasanginiki ukuphumula
UMBUZO: Nginenkinga kababa wabantwana bami engithandane naye kusuka ngo-2015 ongafuni ukondla izingane zakhe.
Uma ngimqonda ngesenzo sakhe ungitshele ukuthi mina angimthandi.
Usengumuntu osephuza kakhulu nosethanda amantombazane okuyinto engikhathazayo ngoba ngisamthanda.
Ngicela usizo.Hlengiwe, KwaDukuzaImpendulo:Yibhekisise kahle le nto ayishoyo yokuthi awumthandi.
Kusobala ukuthi zikhona izimpawu azibonayo kuwe ezingakhombisi uthando.
Bunjani ubudlelwano benu?Yicabangisise kahle le nto ukuze uzitholele izimpendulo ozidingayo.
Kwesinye isikhathi izenzo zethu zikhuluma ukudlula amazwi ethu.Nalokuphuza kwakhe nokuthanda amantombazane kuyindlela akhala ngayo noma indlela azama ukukhohlwa ngayo ngokwenzekayo phakathi kwenu.Yini le azama ukuyibalekela kangaka aze azinikele empilweni yotshwala namantombazane?
Uma ngabe ungakazitholi izimpendulo ozidingayo namanje akukho okudlula ukuthi umhlalise phansi ubaba wabantwana bakho ukuthola ukuthi yini ngempela emenza acabange ukuthi awumthandi.Umbuzo:Sineminyaka emibili sishadile nomyeni wami.
Emva kwezinyangana sishadile ngathola ukuthi ngikhulelwe ngasikhipha isisu engazi ngoba ngangingazimisele ukuphinda ngibe nomunye umntwana ngenxa yokuthi sobabili sifike nabantwana kulo mshado.
Angikaze ngikuthole ukuphumula seloku athola ukuthi ngenzani.Ungikhumbuza njalo ngisho nokuthi ngabe isingakanani ingane ukube angiyikhiphanga.
Ukhala ngokuthi ngamncisha ithuba lokuba ubaba.
Ngenzenjani ngempela ukuze akhohlwe, nomshado wethu ubuyele esimeni?Igama ligodliwe, eMorningsideImpendulo:Isinqumo sokuba nabantwana nokungabi nabantwana akusona osithatha uwedwa emshadweni.
Kwakumele umazise kwasekuqaleni umyeni wakho ukuthi awuzimisele ukuba nabantwana.
Kube yinto enivumelana ngayo.Ungamsoli kakhulu umyeni wakho ngokuhlale ekukhumbuza ngoba naye yindlela yakhe azama ukudlulisa ngayo ubuhlungu.Okubalulekile njengamanje ukuthi uzehlise uxolise kumyeni wakho, bese nithola ukwelulekwa.Ngaphandle kweziluleko kuzonithatha eside isikhathi ukudlula kulesi simo futhi kugcine kuwuqedile ngisho nomshado wenu.Umbuzo:Ezinyangeni ezimbili ezedlule besinezinkinga nomama wabantwana bami wacela ukuthi ke sithathe ikhefu okwesikhashana ukuzama ukulungisa izinto phakathi kwethu.
Kodwa kunokuthi izinto zibe ngcono ngibona ziya ngokuba zimbi kakhulu.Useqale ngisho nokuphuza into entsha kanti ngelinye ilanga ngiyobona abantwana bami ngazithela kumuntu wesilisa engangingamlindele.Ngeke ngikwamukele ukuthi useqhubekele phambili nempilo.
Kanti kuchazani ngempela ukuthatha ikhefu uma ngabe omunye ezoqhubeka nempilo yakhe?Mnguni, eThekwiniImpendulo:Kusobala ukuthi umama wabantwana bakho useziqhubekela nempilo yakhe.
Indaba yokuthatha ikhefu kwakuyindlela yakhe ehloniphekile yokuthi hlukanani.
Ngeke ke umphoqe umuntu ukuthi abe nawe engasathandi.Sibona kukuhle ukuthi nivumelane kusemanje ngendaba yabantwana nokuthi bazohlala kubani omunye ababone kanjani.Kubalulekile ukuthi ube nobudlelwano obuhle nabantwana bakho ngisho ungasathandani nomama wabo.Akumelanga baphazanyiswe okwenzeka phakathi kwenu.Qhubeka nokuba wubaba oqotho kubona ngisho umama wabo eseziqhubekela neyakhe impilo.
Sikufisela inhlanhla.
* Sithumele imibuzo ku: [email protected]Nisilandele ku Facebook no Instagram: Mo & Phindi
Kuningi okushintshiwe kwiCorolla
I-TOYOTA Corolla yimoto engadingi kwethulwa ngoba abantu abaningi bayayazi futhi isineminyaka yaqala ukusetshenziswa emhlabeni naseNingizimu Afrika.Le moto yethulwa okokuqala ngo-1966, ingenye yezintandokazi zakuleli futhi ezinesandla ekufukuleni umnotho.
Okuyenza ibe yimoto ebalulelekile yingoba ibikhiqizwa efemini yakwaToyota eProspecton, eThekwini kwaze kwaba wunyaka odlule kodwa ukwakhiwa kweCorolla Quest, esuselwe kwiCorolla endala, khona kusaqhubeka.IToyota yamemezela ukuthi izotshala ezinye izigidi zamarandi efemini yayo ukulungiselela ukukhiqiza imoto entsha kusukela ngonyaka ozayo.
Le Corolla yesizukulwane sika-12, ifana neCorolla hatch uma uyibuka, ikakhulukazi ngaphambili.Uma uyibuka ngohlangothi ikhasa phansi kwazise bayehlise ngo-20mm.
Amarimu ayo makhulu angu-18 inch.
Ngemuva bayenze yabukeka kahle ngamalambu amancane nobhampa onombala omnyama.
Ngaphakathi isihlalo somshayeli usihlela ngogesi futhi ivulekile abagibeli abayisweli indawo yokuhlala.
Sikhulu isikhala ebhuthini, uyakwazi nokusandisa ngokulalisa izihlalo zangemuva.
Uyakwazi nokuyivula ungaphakathi ibhuthi.Ngaphambili alukho uxhaxha lwamabhathini.
Kukhona itouchscreen enkulu eme yagqama okuyilapho ulawula khona umsakazo, ikuvezele indlela edla ngayo uphethroli nekhamera ngemuva uma uhlehla.
Uphinde ukwazi ukuxhuma iselula nge-apple carplay okanye i-Android Auto uma uthanda.
Okumnandi ukuthi kukhona izimbombo ezimbili zokushaja nge-USB.Okunye enakho yi-aircon, yize kungeyona lena yokuthi oseceleni azikhethele yena awakhe amazinga okushisa nomshayeli naye akhethe athandwa nguye njengakwiCorolla hatch, amawindi kagesi, yisiteringi osisethayo ukuthi sime kanjani, isibuko sokujeqeza emuva esizidimelayo nokunye.Injini iCorolla XR ehamba ngayo ingu-2.0 litre ekhona nakwiRAV4 yakwabo.
Ikhipha amandla angu-125kW netorque engu-200Nm.
Isebenzisa ugearbox ozishintshayo oyiCVT.
Ngebanga lika-100km bathi isebenzisa amalitha kaphethroli angu-6.0 kodwa ngesikhathi sihamba ngayo ibidla angu-7.7.Emgwaqweni ihamba kahle ayishodi ngamandla.
Kunama-paddle shifters ngemuva kwesiteringi uzishintshele wena igiya uma uthanda.
Kunebhathini lokuyifaka ku-Sport , lapho usheshe uwezwe amandla uma ufaka amafutha futhi ngaleso sikhathi isuke ishintsha nokuduma ibe nomsinjwana.Emakhoneni iyabambelela lokho okusizwa ukuthi ikhasa phansi futhi inamasondo amakhulu.
Nakwi-suspension yayo bayishintshile nokuyenza ibambelele kangcono emgwaqweni.Uma uhamba ngayo uzizwa uphephile ngoba kuningi enakho okusiza umshayeli.
Iyakusiza ukuhlala emzileni ngokuthi izijikise yona isiteringi mbijana uma iphuma, iyakwazi ukuhamba ngejubane elilodwa izinciphise ijubane uma kukhona imoto ephambi kwayo, iyasho uma izoshayisa futhi iyasho uma kunemoto eceleni.Inama-airbag ayisikhombisa, indawo yokufaka isihlalo sengane ne-ABS, EBD, BAS, VSC neHAC.IToyota ilinyuse kakhulu izinga leCorolla ngenxa yezinto enazo yenyuse nentengo yayo.
Yigama abalethembayo futhi uma ufuna eshibhile, ikhona iCorolla Quest esuselwe kwiCorolla endala.InaniCorolla 2.0 XR CVT - R 433 700Ifika neservice plan yamasevisi ayisithupha noma u-90 000km futhi kumele iseviswe njalo emuva kokuhamba u-15 000km noma izinyanga ezingu-12.
Ine-warranty yeminyaka emithathu noma u-100 000km.
Ngeke kugwemeke 'ukuvalwa' kwezwe: Mkhize
UKWENYUSELWA kwezwe ezigabeni zokuvalwa kwezwe eziphezulu yinto engeke igwemeke.UNgqongqoshe wezeMpilo kuleli, uDkt Zweli Mkhize, ucashunwe kweminye imithombo yezindaba ethi maningi amathuba okuthi lokhu kwenzeke njengoba zilokhu zikhula izibalo zabahaqwa yileli gciwane kuleli.Ngeledlule izibalo zabahaqwe yileli gciwane zike zaba ngu-3000 ngosuku.
Uqhube wathi umkhandlu wongqongqoshe ababhekelele iCorona kuleli, iNational Command Council (NCC) eholwa uNgqongqoshe wezekuBusa ngokuBambisana, uDkt Nkosazana Dlamini-Zuma, nezinhlaka ezithintekayo bazoba nomhlangano babonisane ngesinyathelo okumele sithathwe ukuze kunqandwe ukusabalala kweCovid-19.
"Uma izibalo zikhuphuka izigaba zokuvalwa kwezwe zizokwenyuswa, uma zehla kuzoxegiswa," kusho uDkt Mkhize.Seziqalile neziphakamiso zokuthi uhulumeni ubheke ukuthi ngeke yini kumiswe ukudayiswa kotshwala nogwayi ngoba kunenkolelo yokuthi kunomthelela ekutheni abantu bathelelane ngaleli gciwane.Imboni yabadayisa utshwala kuleli, iSouth African Liquor Brandowners Association (Salba), ne-Vinpro ithe  uma uhulumeni engathatha isinqumo sokumisa ukudayisa utshwala futhi uzobe ebeka engcupheni  imisebenzi engu-200 yabasebenza kule mboni.UMnuz Sibani Mngadi, weSalba,  uthe uhulumeni akakaze aziveze izizathu ezibambekayo zokuthi kungani evala ukuthi utshwala budayiswe, ababuthengayo babuphuzele emakhaya  ngezimpelasonto.Ngeledlule ikhabhinethi lelule isikhathi sokuthi leli lizwe lithathwe njengeliyinhlekelele okuzophela ngoJune 15.UNdunankulu waseGauteng, uMnuz David Makhura, ngeledlule umemezele ukuthi sesingenile isivunguvungu sesithathu kulesi sifundazwe.I-National Institute for Communicable Diseases (NICD) ngeledlule imemezele ukuthi iFree State ingesinye sezifundazwe isivunguvungu sesithathu esesifikile kuyo nakuba izinombolo zabahaqwa yileli zingakafinyeleli esibalweni esibekiwe esisho lokhu kodwa ukwenyuka kakhulu kwezibalo zakhona sekukhomba khona.Izibalo zakamuva zabahaqwe yiCovid-19 kuleli, ezikhishwe wuMnyango wezeMpilo kuleli ngoMgqibelo, zikhomba ukuthi bangu-2750 abantu abahaqwe yileli gciwane emahoreni angu-24 okuholele ukuthi isibalo sabahaqwe yileli gciwane senyukele ku-1 611 143.
Ababulelwe yizifo ezisondelele nalesi sifo ngesikhathi esifanayo bangu-59 okuholele ekutheni isibalo sabahaqwe yileli gciwane senyukele ku-55 183, kubo abangu-20 bashone eGauteng, abangu-18 abaseNorthern Cape , abayisishiyagalombili abaKwaZulu-Natal, abayisithupha abaseWestern Cape,  abahlanu abaseFree State, eMpumalanga kushone ababili.
Ugwayi oluhlobo                       lwe-e cigaratte  awukuyekisi ukubhema
UGWAYI oxutshwe nokusamanzi okuthiwa usiza abafuna ukuyeka ukubhema obizwa nge-eletronic cigarette (e-cigaratte ) kawusizi ekutheni uyeke ugwayi ojwayelekile kanti futhi uyabiza.I-electronic cigarette kuthiwa iyindlela esetshenziswa ngabakhiqizi ukuze bahehe intsha ukuze ingene ithi shi ekuyisebenziseni.
Ngakho kumele kube nendlela yokulawula ukusetshenziswa kwayo ngokuthi umthetho sivivinyo, iControl of Tobacco and Electronic Delivery System Bill ka-2018, wenziwe ube ngumthetho olawula ukusetshenziswa kwayo.USolwazi Olalekan Ayo wophiko lwesayensi ethinta ezempilo eNyuvesi iSefako Makgatho, uthe ucwaningo olwenziwe iHealth 24 ngo-2018  olubheka iminxa eminingi nge-e-cigarette, lukhomba ukuthi abantu abasebenzisa lolu hlobo lukagwayi olubhenywa ngokumunca isisi sikagwayi esiphuma sesinephunga lejusi, abayeki ukubhema.
Uma kwenzekile bayeka kuba isikhashana kodwa babuye babuyele ekubhemeni ugwayi ojwayelekile.
"Esikutholile ngesikhathi senza ucwaningo ukuthi ngesikhathi lufika lolu hlobo lukagwayi, abakhiqizi bathi luwumuthi osiza ekutheni abafuna ukuyeka ugwayi bayeke kalula kodwa lokho akulona iqiniso ngoba lokho akwenzeki kwasebeke bawusebenzisa.
Abantu abaningi abake bawusebenzisa uma kwenzekile bayeka ugwayi babuye babuyele kuwo futhi ngemuva kwesikhashana bewuyekile.
Abanye kuvela ukuthi bakusebenzisa kokubili ngesikhathi esisodwa, uma besendaweni engakuvumeli ukuthi babheme ugwayi ojwayelekile babhema i-e cigarette.
Uma besendaweni abakwaziyo ukubhema ugwayi ojwayelekile babheme wona," kusho yena.Uqhube wathi ucwaningo luveza ukuthi abantu ababuye babuyele ekubhemeni ugwayi bangu-60%.U-17% ukusebenzisa kanye kanye.
"Kubukeka sengathi abakhiqizi balo gwayi bahlose ukuheha abantu abasha ukuze bangene kuwo ngoba wona awulawulwa, ayikho intela abayikhokhayo.
Zingu-240 izitolo ezidayisa ama-e cigarette kuleli.
U-40% wazo uqhele ngamakhilomitha angu-10 ezikhungweni zemfundo ephakeme, u-65% wazo uqhele ezikhungweni ngamakhilomitha angu-20,"  kusho yena.USolwazi Israel Agaku ongumcwaningi oke abhale imiqingo yezempilo ngalolu hlobo lukagwayi, uthe abakhiqizi be-e cigarette baye bathi ushibhile uma uqhathaniswa nogwayi ojwayelekile.
"Ucwaningo olwenziwe ngo-2018, luveza ukuthi umuntu obhema zonke izinsuku ongabhemi ngokweqinile ubhema amabhokisi kagwayi angu-219 ngonyaka.
Ngaleso sikhathi ibhokisi likagwayi elilodwa belibiza uR30.94c, okusho ukuthi ngonyaka usebenzisa uR4 387 kanti i-e cigarette isebenzisa izinto eziningi.
Kuzo kuhlanganisa amalahle (batteries) ashintshwayo,  ijusi engu-100 ml kuya ku-200 ml ngesonto, nokunye okwenza ukuthi kuphume okusantuthu nakho okushintshwayo, konke lokho kwenza ithuluzi elilodwa elibhenywayo," kusho yena.Uqhube wathi umuntu obhemayo njengamanje usebenzisa uR6 933  ngonyaka kanti osebenzisa i-e cigarette usebenzisa uR8 781 kuya kuR19 781.UNkk Zanele Mthembu weSmoking Free Org,  uthe ulwazi abaluthole kososayensi luzobasiza ekutheni balwele ukuthi lo gwayi ulawulwe ngoba njengamanje kunabathi bawusebenzisa noma ikanjani ngoba bezitshela ukuthi uyelapha futhi ushibhile.
Ezobuchwepheshe | Sihlaziya iSPARK 5 egadla ngamakhamera amahlanu
ESIKHATHINI sanamhlanje akusekho lula ukukhetha iselula ngenxa yezinga lobuchwepheshe obuqukethwe amaselula amaningi abizwa ngama-smart phone, kusukela kwashibhile kuya kwabizayo.
Eminyakeni edlule kuqaphelekile ukuthi sandile isibalo sabantu abasebenzisa ama-smart phone eNingizimu Afrika kanti lokhu sekuholele ekutheni kunyuke isibalo sezinkampani ezikhiqiza amaselula ezisezingeni eliphezulu kuleli.
NgoMashi ka-2020, ngesikhathi kuqala ukuvalwa kwezwe njengendlela yokunqanda ukusabalala kwe-Covid-19 kuleli, inkampani yaseChina, iTecno, yamemezela ukuthi amaselula ayo asezodayiswa eNingizimu Afrika.Ngokocwaningo, ukuthengwa kwama-smart phone eNingizimu Afrika, Nigeria nase-Egypt, kunyuswe yizinga lamaselula abiza amanani aphansi kodwa aqukethe cishe yonke into oyifunayo kwiselula.Ngenyanga edlule ngithole ithuba eliyingqayisivele lokuvivinya enye yamaselula akhiqizwe yiTecno Mobile, iSPARK 5, ephume ngoSepthemba nonyaka.Into yokuqala engichazile ngale selula yibhokisi layo.
Ngiyazi abantu abaningi abakunaki lokhu, kodwa indlela iselula ethulwa ngayo ebhokisini layo ibalulekile.
Ifika ngebhokisi elikhulu, elingeke likufakele amahloni uma kungathiwa le selula uyithenga njengesipho sohlekisana naye, ingane yakho, noma uzithengela wena nje.
Ngifake isithombe ngezansi ukuze uzibonele ukuthi bekumele ngiphawule ngebhokisi layo (packaging).Ngaphakathi kuleli bhokisi akuphumi iselula kuphela, ihambisana nama-HiPods H2 earphones, okungama-earphones asebenza nge-bluetooth.
Anomsindo ogcwele ama-HiPods H2 kanti okuhle ngawo ukuthi uyakwazi ukuwasebenzisa uma kungena ucingo futhi uma uwumuntu othanda ukuzivocavoca uyakwazi ukukwenza lokho engaphumi ngoba ayabambelela ezindlebeni.
Ama-earphones aphuma nebhokisi lawo elisebenza njenge power-bank yoku-charger.Into evame ukubhekwa abantu abaningi uma bethenga iselula namhlanje yizinga lekhamera.
ISPARK 5 igxile kakhulu ekuqhikizeni izithombe namavideo amahle njengoba iqukethe amakhamera amahlanu.
Inamakhamera amane ngemuva, neyodwa yama- ‘selfie’ engaphambili.Kwamane angemuva iqukethe ehamba phambili ewu-13MP, ewu-2MP yokushutha okuseduzane, iMacro lens ewu-2MP kanye ne-AI (Artificial Intelligence) Camera.
I-AI Camera ifakelwe ukuqinisekisa ukuthi kuphuma izithombe eziveza imibala yosuke ukushutha njengoba injalo.
Ukuvivinya lokhu ngithathe izithombe ezimbalwa ukubheka izinga lale khamera.Ngaphandle kwekhamera, iSPARK 5 iqukethe i-battery ehlala isikhathi eside ingacishi.
Iphethe amandla awu-5000mAh, okusho ukuthi ingahlala u-16 hours ukhuluma ocingweni ingacishi, noma uchithe u-14 hours ubuka ama-video ingacishi.Lokhu kuhambisana nosayizi wayo omuhle wokugcina amafayela eselula owu-32GB.ISPARK 5 sisebenza ngobuchwepheshe be-Android, okuwubuchwepheshe okujwayelekile kubantu abasebenzisa ama-smart phone okubalwa kuwo iSamsung neHauwei.
Le selula iqukethe eyayo injini ngaphezu kwalokho iHelio A22 chipset yeMediaTek.Sekuhlangane uthola iselula esheshayo uma uyisebenzisa, kumnandi nokuthinta i-screen sayo ngoba silandela kalula okwenzayo futhi sinama-graphics agqame kahle.
Bakwenzela umsebenzi ube lula ngama-App abakufakela wona, ikakhulukazi awakwa-google, kodwa uyakwazi ukuwasusa uma ungawathandi uzifakele awakho.Le selula uyakwazi ukuyivula (unlock) ngomunwe nangobuso (facial recognition).ISPARK 5 ungayithola ngoR2999 kulezi zitolo: Chatz Connect, Vodacom 4U, Cellucity, GAME, Hi store, Foschini, Totalsports naseTechX.
Hlola ukuthi ngabe inhliziyo yakho isebenza ngendlela kule Covid-19
Dkt Bongani Nxumalo Umbuzo okumele uhlale sizibuza wona ngukuthi yini ezobangela ukuthi uma usuhlaselwe wubhubhane lomkhuhlane iCovid-19 ugcine usuya kwagoqanyawo?Kuyacaca ukuthi iningi lethu lizohlaselwa yiCovid-19, lokho kumele singakubalekeli.Okusalayo ukuthi uma igciwane selikuhlasele kuzokwenzekani kuwe?
Uzosinda noma uzodlula nawe?Baningi abantu abazama ngazo zonke izindlela ukuphuza, bahlafune izinhlobonhlobo zezingxubevange zezithako okuthiwa zingakusiza ukuqinisa umzimba, bezilungiselela isimo abangasazi.Okusalayo ngukuthi leli gciwane likuhlasela kuzwele imithambo yegazi, inhliziyo namaphaphu.
Esinye sezizathu esenza kube ngabantu asebekhulile abadlula naleli gciwane ngukuthi abaningi babo:* Banemithambo yegazi entekenteke nenezivimbo ezehlukene.
* Amakhemikhali asegazini labo awasabhalansile njengalokhuya besebasha.
* Amaphaphu abo nawo ayantengantenga.
Babodwa asebahlaselwa yisifo sofuba iTB abanye abazazi ukuthi banayo iTB, abanye banengxenye noma izingxenye zamaphaphu ezingasasebenzi, kuningi okungenzeka emaphashini ongakwazi.Uma bethi konke kuya enhliziyweni, bakhuluma iqiniso.
* Imithambo yegazi namaphaphu konke kuyadingana nenhliziyo engumqemane ukuze igazi lemukelwe liphinde likhishelwe emzimbeni ukuze siqhubeke siphile.Uyazibonela lapha ukuthi inhliziyo eqhugayo izovele ikwenze kube nzima ukuphefumula ugcine usucinana, iphika lidlange, igazi liye ngokujiya libe muncu; ukucinana kuye phambili ugcine ngokushona.Umyalezo wanamhlanje uyaphinda uthi hlola ukusebenza kwenhliziyo yakho.Inhliziyo ezungezwe ngamanzi, inhliziyo ephuma esipolweni, inhliziyo eshayela phansi, inhliziyo engqangqazelayo, inhliziyo egijima ngokweqile, inhliziyo eshaya ilokhu ibamba amabhuleki, inhliziyo evuzayo, ngingabala ngifikephi; konke lokhu kuzokwenza uthwale kanzima uma uhlaselwa yilo mkhuhlane.Ukuyohlola ukusebenza kwenhliziyo kubalulekile, kungaba umehluko phakathi kokusinda nokushiya umndeni wakho, izingane nabazukulu, udlule emhlabeni nalo mkhuhlane iCovid-19.2.
Umhlume ugeqa ngokucishe kufane kwabesimame nabesilisa.Baningi abafika njalo bezobuza umehluko wesifo umhlume kwabesimame nabesilisa.Impendulo ilele ekukhumbuleni ukuthi abesifazane nabesilisa banomuzwa ofanayo oqala ekupheleni komgogodla bese ukopela emathanjeni esinqe.
Lo muzwa uhlukana kabili, ingxenye ilawula umbhobho wendle bese enye ingxenye yawo iyolawula izakhiwo zobulili.Umhlume uqala emzimbeni ngokuthi kulimale lo muzwa, empeleni lo muzwa kuhlangene nokungasabalali ngokwanele kwegazi emzimbeni yizona zimbangela zesifo umhlume.Ake sibuke izimbangela zomhlume kwabesifazane:* Ukuqumbelana, kube nzima ukhanule kakhulu uma uya kozikhulula.Ukuba nzima uma ubeletha, kwesinye isikhathi umntwana abe mkhulu bese ekhuhla lo muzwa uze uhuzuke, endleleni yengane uma isiyophuma.
* Kwesinye isikhathi ngaphandle kokuba mkhulu komntwana, kuvamile ukuthi ekuteteni kube nobunzima, kuthathe isikhathi eside ngokwedlulele.Lo muzwa uba ulokhu uthinteka ugcine uhuzuka, yilokhu kuhuzuka okugcina kukuphembela isifo umhlume.Yingakho uyaye uthole ukuthi emuva kokuteta ungasenandaba nocansi, abanye besifazane bagcina sekuba nzima ukuvukelwa, ubhontshisi unciphe ushintshe ugqunqe, abanye baze bathathe isikhathi eside kakhulu ukufika kuvuthondaba abanye akufikeki mpela mpela.Yilesi simo esibangela abantu besilisa bahlale besolwa ngokuthi abakwazi ukufikisa abathandiwe babo kuvuthondaba, kube ngathi inkinga ingakubona kanti isiphetho nguye umlingani wakho owalimala wahuzula lo muzwa waze wagcina esenesifo umhlume.Baningi abesimame esebephila nalesi simo.
Lokhu kuchaza ukuthi baningi abalingani babo besilisa abazibuza ukuthi yini indaba othandiweyo wabo engafiki kuvuthondaba noma kube nzima ukufika khona.Abanye bazisola ngapha nangapha bezitshela ukuthi yibo abahlulekayo, abahluleka ukwenza umsebenzi ngendlela; baningi lapha abaze bazisole ngokuthi banezinduku ezingenele mhlawumbe ngobude noma ngobubanzi kanti imbangela akusibo, yibona ebesifazane abanenkinga ngenxa yalokhu kugula.
* Ezinye izimpawu yiqolo elibuhlungu, izinyamana eziphuma embhobheni wendle okuthiwa ngama-piles nokuqumbelana okungapheli okuhambisana nokusuza njalo obekungajwayelekile ukwenzeka kuwe.Umhlume njengoba wenza nakubantu besilisa uyakwazi ukuqhubeka uhlume nakwezinye izindawo, lapha imbangela isikhathi esiningi kusuke sewukungafikeleli ngokwanele kwegazi kulezo zindawo njengasezinyaweni, imilenze, amadolo, amanyonga neqolo.Kubantu besilisa njengoba sijwayele ukusho imbangela umuzwa lona ebesikhulume ngawo kwabesimame umehluko kuba yinduku ekhophozelayo, ithambe, iwele phakathi, inciphe ngobude nangobubanzi, isheshe ikhafule kokunye ivele ingafuni ukunyakaza mpela mpela.
Ezinye izimpawu iqolo elibuhlungu nokusuza njalo.Ekwelapheni umhlume kungaba owesilisanoma kwabesimame into iyodwa uyelapheka.
Okumele ukwenze ukuya kudokotela wakho noma kulowo ofisa akwelaphe uzosizakala.Ngiyafisa ukugcizelela ukuthi kumqoka ukwelapha imbangela noma umsusa wakhona.
Udokotela akakunikezi imbiza eyodwa ezoshaya konke ngesikhathi esisodwa kodwa uma imbangela kungukuhuzuka komuzwa; sikuvuselelela lo muzwa ukuze izinto zibuyele ngononina.
Ukuvuselelwa kwalo muzwa kuthatha isikhashana kuncika eminyakeni yomuntu lowo nasebunjalweni besibindi salowo ohlaselekile.Noma kunjalo, umehluko uwubona ngalolo suku uqala ngalo ukwelashwa.Mpilonde!
M
Makulawulwe ukuhamba kwabantu: odokotela
PHILI MJOLIINHLANGANO yodokotela iSouth African Medical Association (SAMA), inxusa uhulumeni ukuthi aqinise imithetho yokuhamba kwabantu ukuze kunqandwe ukusabala kweCovid-19, ukuze isigaba sesithathu singeke sisheshe sihlasele.UDkt Mvuyisi Mzukwa, oyiphini likasihlalo wenhlangano, uthi kumanje kunegciwane lakuleli eselizishintshile, nelitholakale e-India nelinye elitholakale e-United States (US).Uthi bafisa ukuthi uhulumeni avale ukuhamba kwabantu phakathi kuka-10 ebusuku kuya-5 ekuseni, kuvalwe nemingcele yakuleli kuphinde kuqinisekiswe ukuthi ababaningi abantu abaya ezikhungweni zokugomela iCovid-19.
"Njengamanje uhlelo lokugomela iCovid-19 seluqalile kodwa ukulawulwa kokuhamba kwabantu kusadingeka ngoba umjovo okugonywa ngawo uthatha isikhathi ngaphambi kokuthi wakhe amasosha omzimba azobhekane negciwane uma kwenzeka lingena umuntu,“ kusho uDkt Mzukwa.Uthe kuthatha amasonto amathathu kuya kwamane ukuthi umzimba wakhe amasosha azobhekana negciwane.
“ Kusazothatha isikhathi ukuthi sibone umehluko wokuthi abantu sebegomile.
Okunye okumele umphakathi ukwazi ukuthi umgomo awuvikeli ukuthi igciwane lingene kodwa uvikela ukuthi umuntu agule kakhulu aze adinge ukuya esibhedlela," kuchaza udokotela.UNgqongqoshe wezeMpilo kuleli uDkt Zweli Mkhize, phambilini ephawula ngalokhu wathi ukuqiniswa kwemithetho ukuze kunqandwe ukusabalala kweCovid-19,  ngeke kugwemeke.Phakathi kwemithetho engase iqiniswe, ukulawulwa kokudayiswa kotshwala, ukwehliswa kwesibalo sabantu abavumelekile ukuthi bahlangane, kulawulwe isikhathi sokuhamba kwabantu ebusuku.Imibiko yabezindaba iveze ukuthi umkhandlu wongqongqoshe ababhekele iCorona kuleli, iNational Coronavirus Command Council (NCCC) ube nomhlangano ngoLwesibili,  lapho ubudingida ngezindlela ezingalandelwa njengoba kubonakala zikhula izibalo zabahaqwa yiCovid-19.
Lokhu kusho ukuthi isivunguvungu sesithathu sokuhlasela kwegciwane sesifikile.
Ungoti uxwayisa ngokuzila ukudla kwabehlisa isisindo
KUBUKEKA kungenisile ukuzila ukudla kubantu bakuleli, abasuke bezama ukwehlisa isisindo.
Le ndlela yokwehlisa isisindo ebizwa nge-Intermittent fasting, isho ukungadli amahora athile bese udla ngamanye.Ongoti bathi akuyona inkinga ukuzinciphisa nokukhetha uhlobo lokudla uma uzimisele ngokushintsha indlela ophila ngayo.
UNkk Ella Mthethwa oyiDietician kwa-Ellagence Wellness uthi, i-intermittent fasting iphoqa ukuthi umuntu adle amahora athile bese, ezila ukudla amahora amaningi kanti lokhu kwenza umzimba ungazitholi ngendlela izakhamzimba. "
Ayikho into entsha ngalolu hlobo lokudla nokuzinciphisa kodwa ngokokusebenza komzimba womuntu, akufanele kube khona isidlo sosuku umuntu esimeqayo.
Isidlo sasekuseni yisona esibaluleke kakhulu, uma uzoseqa bese uhlala amahora amaningi ungadlile uze udle sewulala kuyingozi," kusho uNkk Mthethwa.Eqhuba uthe into ayikhuthazayo kubantu ukuthi baqale babonane nongoti kuqala, futhi umuntu aveze uhlelo azolulandela ngoba ziningi izindlela zokwenza i-intermittent fasting.
Uveze nokuthi akubi wuhlelo lwamahora ayisishagalombili kuphela kodwa kukhona nabakwenza ngokudla lawo mahora bese umuntu ezila ukudla usuku lonke.
UNkk Mthethwa uthe asikho isidingo sokuzifakela ingcindezi kubantu umuntu ajahe imiphumela ngokushesha ngoba ngesikhathi ulungisa indlela obukeka ngayo ngaphandle kuzokonakala ngaphakathi.
"Kuhle ukukhathazeka ngokubukeka kahle kodwa akumele kuphazamise ukusebenza komzimba.
Zonke izinsuku ukudla okunazo zonke izinhlobo zama-vitamin, amaprotein, amafutha namacarbohydrate kuyadingeka noma ngabe uyazinciphisa.
Asikukhuthazi ukuthi umuntu asebenzise uhlobo olulodwa lokudla okuzomthwala usuku lonke njengalaba abadla inyama bese bethembela ekutheni amaprotein namafutha atholakala kuwo yiwona azomgcina umuntu usuku lonke," kusho uNkk Mthethwa.Ephetha uthe kuhle uma umuntu enza i-intermittent fasting azivocavoce, angaseqi isidlo sasekuseni noma ahlale izinsuku engadli futhi akufuneki ukujaha imiphumela.
Ukuzivocavota nohlelo lokudla oluphasiswe ungoti ngokwesimo somunye umuntu ngeke simsebenzele omunye ngoba imizimba yabantu nezifo akufani ngokusho kwalo ngoti.Ukugcizelele nokuthi yize le ndlela isematheni futhi abantu kubukeka beyithandile, kodwa kukhona abantu okungamele basondelane nayo.
– Uma ukhulelwe kungaba yingozi kuwena nengane ukuzincisha ukudla ngezikhathi ezithile kwazise umzimba udinga yonke imisoco ongayithola ukuze nengane encelayo ithole imisoco ngendlela efanele.
-Uma unesifo esithile ophila naso, izakhamzimba zibalulekile futhi uzidinga zonke ukulwa nezifo emzimbeni.-Kubantu abanesisindo somzimba esincane, akubalungele ukuzila ukudla ngale ndlela ngoba vele isisindo sabo singaphansi kwesifanele.-Uma usanda kuhlinzwa noma usanda kubeletha kusekhona nokwelashwa okuthola kodokotela, ikakhulu kulaba ababeletha ngomthungo, ungasondeli kule ndlela yokuzinciphisa.-Izifo ezifana noshukela, inhliziyo nezinye eziyingozi azihambisani kahle nalokhu ngoba umzimba ukuze uhlale unempilo udinga ukuthi umuntu adle izinhlobo ezahlukene zokudla ezizomgcina enempilo.--Izingane ezincane akufanele nakancane zingene kulolu hlelo ngoba kusuke kusenezingxenye zomzimba ezisadinga izakhamzimba usuku lonke ukuze izicubu zakheke kahle.
Siyenyuka isibalo sabaneCovid-19 kuleli
ZIYAQONGA izibalo zabahaqwa yiCovid-19 kuleli njengoba kuvele ukuthi ngosuku bangu-4 236 abangenwe yileli gciwane.
Uma kuqhathaniswa nangoLwesihlanu babe ngu-3 332, abatholakale benegciwane ngosuku olulodwa.
Lokhu kukhomba ukuthi izibalo ziyenyuka zinsuku zonke kuleli zabatheleleka ngegciwane.Ngokusho kukaNgqongqoshe wezeMpilo kuleli uDkt Zweli Mkhize,  bangu-1 635 465 abakuleli abatholakale benegciwane.
Abashonile ngenxa yegciwane ngoMgqibelo kutholakale ukuthi bangu-53, eGauteng babengu-27, Free State 17, babehlanu KwaZulu-Natal, kanti bathathu eWestern Cape 3, bese eba yedwa e-Eastern Cape.
Abekho okubikwe ukuthi bashonile eLimpopo, Mpumalanga, North West nase- Northern Cape.
Lokhu kusho ukuthi abantu asebeshonile kuleli bangu-55 802.
Abasindile bangu:1  539 395, okusho ukuthi bami ku:94.2%.
Abantu asebehloliwe selokhu kwabheduka igciwane bangu: 11 354 930.
Khonamanjalo ucwaningo olwenziwe i-African Covid-19 Critical Care Outcomes Study (Acccos), luveza ukuthi emazweni angu-10 ase-Afrika, okubalwa nelakuleli siphezulu isibalo sabafayo ngenxa yaleli gciwane.
Lolu cwaningo olwenziwe kubantu abadala abangu-3 140, phakathi kukaMeyi noDisemba nyakenye, luveza ukuthi siphezulu isibalo sabafayo uma sebengeniswe emagunjini abagula kakhulu ngenxa yegciwane.
Luthole ukuthi uhhafu weziguli zishona ngaphandle kokunikekwa i-oxygen.
Ucwaningo luthole nokuthi labo abanoshukela mancane kakhulu amathuba okusinda.
AbakwaBMW bazama ukuvusa iGusheshe
INTATHELI YESOLEZWE AKUNGABAZEKI ukuthi iBMW 325is edume ngeleGusheshe, yimoto enomlando futhi eyintandokazi eNingizimu Afrika.Ngesikhathi yethulwa ngo-1990, i-325is enezicabha ezimbili yayiyinto ehlukile kuleli futhi kwakhiqizwa eziwu-508 kuphela.
Yayitholakala ngezinhlobo ezimbili okuyi-2.7 litre straight six engine enamandla angu-155kW (ayebabazeka ngaleso sikhathi).IBMW ivusa umlando ngokwethula ebizwa nge-330is Edition.
Ngokombhalo okwi-website yakwaBMW, lolu hlobo lwemoto luzoqala kuleli maduze futhi abathengi kumele babhalise khona ukuze bathole imininingwane ngayo uma isikhona.Okwamanje ayiikho imininingwane edaluliwe kodwa kulindeleke ukuthi ifane ne-330i eyakhonjiswa kwiM Festival ngonyaka odlule.
Yayinamarimu angu-20 inch, umbala omnyama kwigrille, okubhampa ngaphambili nakwispoiler ebhuthini ngemuva.Mancane amathuba okuthi ithole amandla angaphezu kwe-330i enenjini engu-2 litre turbopetrol efuqa 190kW no-400Nm kodwa okungenani kumele ibe nesuspension esporty nezinye izinto ezizoyenza yehluke.Leli phephandaba lizokubikela ngale moto uma eminye imininingwane ngayo isivelile.
IGusheshe yazakhela udumo kuleli ikakhulukazi emalokishini.Yagqama kakhulu emdlalweni wethelevishini Ubambo Lwami ihamba uMazwi owayelingiswa nguMenzi Ngubane.
Nanamhlanje iseyintandokazi kulabo abathanda umdlalo wokushaya izidudla abachazwa ukuthi idonsa ngamasondo angemuva.
EZOTHANDO: Ingixina ngemibuzo ingane kamakhelwane engiyifihlile
Umbuzo:KONKE bekuhamba kahle phakathi kwami nonkosikazi wami.
Izinto ziqale ukushintsha mangabe sekuqala ukungahambi kahle emabhizinisini ethu.
Unkosikazi akasangazi nokuthi ngiwubani.
Sihleze sixabana ngemali.
Unokungifuna izinto azikahle kamhlophe ukuthi anginawo amandla azo.
Ngibona sengathi imali isingene phakathi kwethu ngoba sasingaxabani ngale ndlela sisenemali.
Ngenzenjani?Igama ligodliwe.Impendulo:Kubuhlungu ukubona ikhaya ebelihlangene lidungeka ngenxa yemali.
Kodwa isikhathi esiningi izinto zoniwa ukungakhulumi.
Asazi noma unkosikazi wakho uyazi ukuthi nibhekene nayiphi inkinga.
Kodwa kumele asazi isimo njengoba sinjalo.
Akekho unkosikazi ozimisele ngomshado wakhe ongaphikelela efuna izinto esazi isimo sasekhaya.Umbuzo:Nginenkinga yomngani womyeni engimazelayo okwenza ngingakhululeki ngokuzwana kwakhe nomyeni wami.
Nginobufakazi bokuthi akathembekile kunkosikazi wakhe okwenza ngizibuze ukuthi yini esile azoyikhuluma nomyeni wami.Ngabe likhona yini iphutha mangingenelela kulobu bungani babo noma ngithembe umyeni wami?Okhathazekile, North CoastImpendulo:Umhlola kumele niwuxoshe usesemnyango.
Yingakho thina sibona ukuthi kufanele ukhulume nomyeni wakho.Kungakuhle ube nobufakazi bokungathembeki komngani ukuze umyeni wakho angaziboni sekumele akhethe umuntu ekumele amthembe.
Sikholwa ukuthi kubalulekile ukuthi uphila nabantu abanjani.
Kwesinye isikhathi kuhle ukuziqhelelanisa nezinto zisekude noma akhulumisane nomngani wakhe ukuze ashintshe indlela yokwenza.Umbuzo:Ngiyibhungu elineminyaka ewu-23.
Nginenkinga yokubanovalo mekuza kubantu besifazane.
Ngesaba ukushela noma sekukhona izindlela umuntu wesifazane angikhombisa ngazo ukuthi angishele kodwa ngivele ngiphelelwe amazwi.Le nto isingenze ngaqhelelana nontanga yami ngoba mebekhuluma ngamantombazane mina angazi ngizothini.Okhathazekile, KwaNongomaImpendulo:Sibona ukuthi into engakusiza la ukuthi uzame ukumujwayela kuqala lo muntu obona sengathi uyamthanda.
Ungavele umdilike ngezothando zisuka nje ngoba sengathi loko kukushayisa ngovalo.
Usungamazisa umuntu ngendlela ozizwa ngayo mangabe senijwayelene.
Thatha isikhathi sakho uzazi wena futhi ubujabulele ubuwena.
Emva kokuzazi nokungazifaki phansi kwengcindezi kontanga, uzobona sekulula ukuzibika kubantu besifazane.Umbuzo:Ngisafunda isikole ngakhulelwa ngikhuleliswa umakhelwane oshadile.
Ngafihla ngangasho ekhaya ngoba ngisaba, baze bagcina bengasangibuzi lutho kuze kube manje.
Inkinga manje ingane yami isikhulile isiqala ukungibuza imibuzo ngobaba wayo, angisazi ukuthi ngizoyibalekela kanjani futhi le ndaba.
Okungicasula kakhulu ukuthi ubaba wayo ingane uyangibuka nje, ngikhulisa ingane ngedwa ekhona.Ngenzenjani?Igama ligodliwe, Port Shepstone.Impendulo:Kusobala ukuthi lesi nqumo wasithatha usemcane futhi wesaba nehlazo owawuzofaka umndeni wakho kulo.
Wenza owawukubona kulungile ngaleso sikhathi.
Ayikho into ekuvimbayo ukuthi uphumele obala ngowakwenza futhi uxolise nangesenzo sakho.
Emva kokuhlala phansi nomndeni wakho usungadlulela emntwaneni wakho wenze okufanayo.
Ukuphumela kwakho obala kuzokwenza ubaba wengane athathe indawo yakhe njengomzali ngisho eshadile.Xhumana nathi:Facebook: Mo & PhindiInstagram: Mo & PhindiEmail: [email protected]
Kukhuthazwa imbokodo ukuba ihlolwe umdlavuza webele
NGOKWEZIBALO zakamuva zesikhungo esicwaninga uketshezi kuleli iNational Health Laboratory Service, ezindaweni zasemadolobheni izibalo zakhona zikhomba ukuthi oyedwa kwabesifazane abayisishiyagalombili unomdlavuza webele.Kule nyanga okuyinyanga yokuqwashisa ngomdlavuza webele, iBreast Imaging Society of South Africa (BISSA) inxuse abantu besifazane abaneminyaka ewu-40 kuya phezulu ukuthi bazihlole ukuthi abanawo yini umdlavuza.USihlalo weBISSA uSolwazi Jackie Smilg, uthe kubalulekile ukuthi umuntu onalo mdlavuza asheshe azazi ukuze aqale uhlelo lokuwulawula.“Ukusheshe kutholakale ukuthi umuntu unawo yini umdlavuza kusiza ngokunciphisa amathuba okuthi abatholakale benawo bashone, ngoba uhlelo lokuwulawula lusheshe luqalwe,” kusho yena.Uthe umdlavuza webele uhlasela abesifazane abakuzo zonke izigaba akukhathalekile ukuthi baneminyaka emingaki nokuthi baphila impilo esezingeni eliphansi noma eliphezulu.“Ukuhlale uzihlola ukuthi awunawo yini umdlavuza kuholela ekutheni umdlavuza webele utholakale usesebeleni ungakasabalali kwezinye izingxenye zomzimba okuyinto eyenzeka uma ungasheshanga ukutholakala.
Kunabantu abanezinkolelo zokuthi uhlelo lokuhlola umdlavuza kusetshenziswa umshini obulala ama-cells omdlavuza, yilo olwenza ukuthi abahlolwe ngawo bangenwe yilo mdlavuza.
Alukho ucwaningo olufakazela lokhu,” kusho uSolwazi Smilg.Mayelana nabantu abasengcupheni kakhulu uthe bonke abesifazane basengcupheni yokuthi babe nomdlavuza webele kodwa labo asebekhulile banamathuba amaningi okuthi bahlaselwe yilo mdlavuza uma beqhathaniswa nabaneminyaka ewu-45 kuya phansi.-Abesifazane abazalwa emindenini enabantu abake baphathwa yilo mdlavuza banamathuba aphindaphindiwe okuthi nabo babe nawo.-Owesifazane oke waphathwa wumdlavuza ebeleni elilodwa kunamathuba amaningi okuthi nelinye ibele libe nawo umdlavuza ngokuhamba kwesikhathi.-Abesifazane abahlolwe ibele emshinini wakhombisa ukuthi linezindlala, elingenawo amafutha kunamathuba amaningi okuthi bahlaselwe wumdlavuza ngoba kuba nzima ukuthi usheshe ubonakale.-Abesifazane abakhuluphele ngokweqile ucwaningo oluke lwenziwa phambilini lukhomba ukuthi ukukhuluphala ngokweqile kwengeza amathuba okuhlaselwa wumdlavuza.Olunye ucwaningo luveza ukuthi abesifazane abakhuluphele uma beke balashelwa lo mdlavuza maningi amathuba okuthi uphinde ubuye kubona.
Kwaziswa ngomdlavuza eMlaza
UKULAHLEKELWA wunina ngenxa yomdlavuza, kwagqugquzela insizwa yaseMlaza ukuthi izibophezele ekuqwashiseni ngalesi sifo.UMthokozisi Shabangu, unguMqondisi weSolempilo Organisation ehlela, i-Eye for Cancer Walk, okuwuhlelo lapho ehlanganisa khona umphakathi ngenhloso yokuqwashisa ngomdlavuza nokweseka labo abaphila nawo nalabo abaphila nabantu abanawo.Elandisa ngalolu hlelo, uthe kuningi abakwenzayo ngalolu suku kanti uhlelo lwabo luhlukene kabili.Baqala ngohambo olubizwa nge-5km BIG WALK bese kuba khona indawo yokuhlolelwa umdlavuza mahhala, ama-aerobics nokunye okuningi.“Akekho ongazi ukuthi kukhona isifo okuthiwa yi-cancer kodwa iningi lihlale lisibukela kude.
Umuntu uze akholwe uma sekukhona amaziyo ophethwe yisona,” usho kanje.Uthe naye wambuleka amehlo ngesikhathi kushona unina eselwe nomdlavuza iminyaka engu-11, okuyilapho anquma khona ukushumayela ukubaluleka kokuzivocavoca nokuhlolelwa lesi sifo ukuze uzazi kusenesikhathi ukuthi umiphi.Uveze ukuthi inhloso yakhe enkulu ngalolu hlelo wukugqugquzela indlu emnyama ngokubaluleka kokushesha uhlonzwe umdlavuza nokukhuthaza impilo engcono.“Ngokwami ngabe sihambela nezinye izindawo kodwa ngenxa yokwentula izinsiza sigcina ngokuqwashisa abantu baseMlaza kuphela kodwa sinethemba lokuthi kusazokwenzeka nokunye esikufisayo,” kusho uMthokozisi.Sekuwunyaka wesithathu i-Eye for Cancer yenziwa kanti kungenwa mahhala kuyona.Kulokhu izobe iseKing Zwelithini Outer Fields ngo-Okthoba 31 kusukela ngo-7 ekuseni.UMthoko uthe abantu abaphume ngobuningi babo bazozihlolela lesi sifo, baphinde bathole ulwazi oluzobahlomisa ekulweni nomdlavuza.Abasuke bekulo mcimbi bagqoka noma yini enombala o-pink, okuwumbala ohambisana nokuqwashisa ngomdlavuza.Kulo nyaka uhlelo bazoluvala ngeJerusalem Challenge.
Akuphoqelekile ukwazisa umqashi ngesifo sengqondo
NGABE uphoqelekile ukutshela umqashi ukuthi uhlushwa yisifo esithile sengqondo?Lona ngumbuzo ohlupha abantu abaningi abanokhwantalala nezinye izifo zengqondo.
NgoLwesihlanu iSouth African Depression and Anxiety Group (Sadag), ibinenkundla yokucobelelana ngolwazi kwiFacebook, lapho abantu bebekhululekile bebuza nangezinkinga ababhekana nazo uma benezifo zengqondo emsebenzini.Izazi zeSadag, ziveze ukuthi yize abantu abaningi benazo izifo zengqondo kodwa bakuthola kunzima ukuziveza obala emsebenzini ngenxa yokusaba ukucwaswa, ngozakwabo abasebenza nabo noma ukubeka itoho labo engcupheni.UMnuz Peter Strasheim ongumnikazi weDLM Labour, oyisazi ngezifo zengqondo, ukukhubazeka nomthetho othinta ezabasebenzi, uthi kubalulekile ukuthi umsebenzi abheke imithetho ethinta ezempilo emsebenzini, ngaphambi kokudalula isifo esimphethe.“Uma ukhetha ukuphumela obala ngokuthi unesifo sengqondo akubalulekile ukuthi usisho igama laso kodwa kufanele ucacise ukuthi sikuthikameza kanjani.
Abaqashi abanemithetho emihle yezempilo bayazwelana nawe, bese bekunikeza usizo olufanele.
Kubalulekile ukutshela umqashi ngoba kwesinye isikhathi uzodinga ukuyobonana nodokotela wezifo zengqondo noma ukuhlaba ikhefu kancane emsebenzini,” kusho uStrasheim.Uthe uma kwenzeka umsebenzi exoshwa emuva kokuthi ephumele obala ngesifo sengqondo, kufanele abikele umnyango wezabaSebenzi , ummeli neCCMA.UDkt Nkateko Ndala-Magoro oyiClinical Psychologist, uthe kubalulekile nokuthi umsebenzi angavele nje aphumele obala ngesifo sengqondo kodwa asiveze uma siphazamisa indlela asebenza ngayo.
Zisha ngamaPyjama party kulezi zinsuku
Ukuvalwa kwezwe kwenze ukuthi abahleli bemicimbi bazame izindlela ezihlukile nezihehayo zokwenza imicimbi, ehlanganisa imindeni.
Enye yalezi zindlela amaphikhinikhi enzelwa emakhaya lapho, kungadingeki ukuthi umuntu aqashe indawo yomphakathi.UNksz Thokozisiwe “Hleh” Mnyango waseMtubatuba, osezinze eNewlands East, nongumphathi weZisiwe Decor and Catering, uthe lolu hlobo lwemicimbi lusazoqhubeka nokuheha abantu.Uthi lemicimbi mihle ngoba ayikhethi, umuntu uyakwazi ukuyenzela nasendlini esebenzisa indlela yokuhlobisa, efanele ingaphandle lendlu.“Into enhle ngephikhinikhi ukuthi umhlobiso (decor) wakhona uqoqana kahle futhi uyakwazi ukusebenzisa izinto ezihlukene ngaphandle kokukhathazeka ngesibalo sabantu.
"Uyakwazi ukuyenzela epaki, engadini, egcekeni ekhaya noma endlini uma kushintsha isimo sezulu liguqubala noma kunetha,” kusho uNksz Mnyango.Uthe isibalo sabantu asiyona inkinga futhi bangabababili, kodwa kubukeke kahle njengomcimbi omkhulu, ohlelelwe iningi.“Uma kuwumcimbi womndeni kungaba amalungu angu-10 kuye ngesibalo sabantu ngoba kweminye imndeni kuyenzeka bafike naku-25.
Nezithandani ziyaba nephikhinikhi kube yizo kuphela,” kusho yena.Uthe esikhathini samanje abantu abakhonze amaphathi ngabesifazane lokho sekwenze kwaze kwangena nesitayela samaphathi ezingubo zokulala, iPyjama Party nokwezimpahla zangaphansi, okuthiwa iLingerie Party.
UNksz Mnyango uthe iningi labantu liqala ebusuku ngalolu hlobo lomcimbi luwenzele ekamelweni, bese ngakusasa lenza iphikhinikhi.“Kuya ngabantu, abanye ipyjama party bayenza nasemini ukuthatha kahle izithombe bese beshintsha baswenke kuqale iphikhinikhi.
Le micimbi ayixwayani uma konke kuzokwenzelwa ekhaya kwenza kube lula kakhulu,” kusho uNksz Mnyango.
Buka: IToyota GR Yaris entsha igxuma njengonogwaja
UMPETHA wezimoto zomjaho oseneminyaka ekulo mdlalo uGiniel de Villiers uzwe amandla eToyota GR Yaris ezokwethulwa eNingizimu Afrika maduze.UGiniel, oseke wanqoba izicoco eziningi emjahweni wakuleli neseDarak Rally, ubevivinya iGR Yaris enkundleni yezimoto zomjaho iKillarney International Raceway, eKapa muva nje.IGR Yaris inenjini engu-1.6 litre turbocharged eyithree-cylinder kaphethroli.
Ifuqa amandla angu-200kW netorque engu-370Nm.
Idonsa ngawo womane amasondo futhi bathi ikwazi ukusuka ku-0 iye ku-100km/h ngemuzuzwana engu-5.2.NgoJuni 30 izokwethulwa ngokusemthethweni kwabezindaba lapho sizothola khona ithuba lokuyizwa amandla nemininingwane ephelele ngayo bese sikubukela ngayo kuyo le ngosi.
'Kufanele uthuthukiswe umsebenzi wamanesi'
KUQHAKANJISWA ukuthi uthuthukiswe umkhakha wabahlengikazi kuleli ngenxa yokubhekana nezinselelo eziningi emsebenzini abawenzayo.
Namhlanje kugujwa usuku lwamanesi, olugujwa umhlaba wonke ngaphansi kwesihloko esithi Nurses: A voice to lead.
UDkt Champion Nyoni, ongumcwaningi ophinde afundise esikoleni sabahlengikazi esiseNyuvesi yaseFree State, uthe kuningi abahlengikazi ababhekane nakho ngo-2020.
“Kuningi futhi okusazokwenzeka ngomuso.
I-Covid-19 iphonsele umkhakha wezempilo izinselelo ezihlukene, abahlengikazi ababhekana kuqala nalezi zinselelo.
Abahlengikazi bathintekile ngokomqondo, izinga labo lokubekezela nokwenze bakwazi ukusebenzisana kangcono,” usho kanje.
“Esikhathini esizayo, idinga ukuthuthukiswa indima yabahlengikazi, ukukhula komsebenzi wobuhlengikazi kubalulekile.
Abahlengikazi bazokwazi ukuqhubeka nomsebenzi wabo uma bezithuthukisa emsebenzini, ekubambisaneni bebodwa kanye nokusebenzisana nabanye abasebenzi bezempilo,” usho kanje.
Uthe ikusasa lonesi liqhakazile ngoba kule minyaka ewu-60 eyedlule lo mkhakha utshengisa ukukhula.
Kwamanye amazwe ububukeka njengomkhakha odelelekile kodwa manje ubumqoka bawo sebuyabonakala.Uqhube wathi amanesi kumele abheke ekutheni afune izinsiza ezizokwenza umsebenzi wawo ube lula.Abantu bakuleli balujabulele lolu suku ezinkundleni zokuxhumana: #NursesDay2021🩺💉💊Happy nurses day to all the nurses out there let's keep doing what we do best🥳🩺💊💉 pic.twitter.com/IHMcObGZg9We shall execute our duties nomatter how hard it is #NursesDay2021 pic.twitter.com/JRBHB2xfCW
Abakuleli abawuvali umlomo ngemoto yakwaBajaj 'ecoshwa phansi'
ISIPHENDUKE undabuzekwayo kubantu bakuleli ezinkundleni zokuxhumana imoto yakwaBajaj, iQute, ecoshwa ngamanani aphansi.
Udumo lwale moto lususwe yisimemezelo sabakwaBajaj ngesikhathi beveza ukuthi njengamanje abayifunayo bangakwazi ukuyithenga ngoR65 000 (isuka kuR75 000) kanti into abantu abayithakasela kakhulu ukuthi ikhokhelwa imali ephansi ngenyanga.
Bebhala ekhasini labo kuFacebook namhlanje, abakwaBajaj, okuyinkampani yase-India kodwa enehhovisi nakuleli, bathe zilokhe zingene njalo izingcingo abantu bebuza ngale moto.
“Sithola izingcingo ngapha nangapha abantu bebuza ngale moto, kwesinye isikhathi abazama ukusithinta abasitholi ngenxa yalokho.
Sicela nibekezele, uma ucingo lungangeni sicela usishiyele umyalezo sizokuthinta,” Limited time offer only!
Start your own delivery business with the one and only #Bajaj #Qute and ace 2021 like a #boss...Nakhu okunye odinga ukukwazi ngale moto: Abantu abaningi le moto bayisebenzisele ukuhambela izindawo eziseduzane kanti iningi liyisebenzisela amabhizinisi ezokuthutha.
Udinga amasu nosiko oliphusile ukuphumelelisa ibhizinisi
IBHIZINISI akukhona nje ukukhiqiza nokuthengisa kodwa kuningi okufanele ukubukisise uma uqhuba ibhizinisi.
Kuvamile-ke ukuzwa abantu bekhuluma nge-business plan uma bezoqala ibhizinisi befuna ukuxhaso lwemali.
Iningi labasuke bengadingi kuboleka mali abayingeni eye-business plan.
Angiyiphathi-ke lapho seliqhubeka ibhizinisi, ayibonwa i-business plan njengoba sekugxilwe ekwenzeni imali.
Lokhu kufana ncamashi nokuhamba uye phambili kodwa ungazi ukuthi uya kuphi.
Yiyona-ke le inkinga yamabhizinisi amaningi.Ngaphandle kohlelo oluphusile namasu ajulile kuyasinda ukuncintisana namanye amabhizinisi.
Pho aphumelela kanjani?
Asiqale ngokubhekisisa ukuthi luquketheni uhlelo lokuqhuba ibhizinisi futhi yini umehluko phakathi kohlelo namasu.
Uhlelo lokuqhuba ibhizinisi lubeka ngokusobala izinto okufanele uzenze ukuze uphumelele.
Lubeka ngokusobala ukuthi yini oyikhiqizayo, uyikhiqizela bani futhi uzoyithengisela bani.
Akugcini lapho kufanele wazi ukuthi izovelaphi imali yokukhiqiza, uzoqasha bani nokuthi imakethe ozoyidayisela imi kanjani.
Ngakolunye uhlangothi isu lebhizinisi ligxile ekutheni uzohluka kanjani kwabanye oncintisana nabo, kungani amakhasimende kumele akhethe wena kunabanye.
Kuvamile ukuzwa abantu bethi bona bashibhile kunabanye, yingakho kufanele amakhasimende athenge kubona.
Iqiniso wukuthi ukushibha akulona isu eliphusile lebhizinisi.
Isu lebhizinisi kufanele kube yinto enganakekile koncintisana nabo.
Uma unezindlela ezithile zokwehlisa izindleko zokukhiqiza usethubeni lokushibha kunabanye ube wenza inzuzo efanayo.
Lapha akukhona ukushibha okuyisu lebhizinisi kepha yizindlela zokunciphisa izindleko.
Ukuthola umkhiqizo ngemali ephansi kuyasebenza okwesikhashana kodwa abantu oncintisana nabo bazokwazi bakulandele.
Akulula ukunciphisa izindleko njengoba kufanele ubhekisise ukuthi awehlisi izinga lomkhiqizo.Enye indlela ongahluka ngayo wukwenza amakhasimende awuthande umkhiqizo wakho noma indlela osebenzisana ngayo nawo.
Kufanele usebenzele ukuthi amakhasimende awubone ungcono umkhiqizo wakho noma indlela owaphatha ngayo.
Eqinisweni ukudinga kokubili, umkhiqizo osezingeni eliphezulu emqondweni wekhasimende nesevisi eqhakambisa ikhasimende.
Uma uthengisa imikhiqizo oyithola kwabanye kuyasiza ukuthi ugxile ebudlelwaneni namakhasimende njengoba abanye bethengisa izinto ezifanayo nawe.Okunye okufanele ukubheke ngamakhono abantu obaqashayo, ubudlelwane nabakufakela izinsiza zebhizinisi, ukusebenzisana okuhle kwezisebenzi nobudlelwane obuhle nemenenja yasebhange.Okusemqoka wukuthi isu onalo lebhizinisi kufanele liqondwe ngabantu osebenza nabo ukuze basebenzele ukuthi lifezeke.
Yingakho kufanele libhalwe phansi bese wenza izindlela zokuthi lingene emqondweni weqembu obambisene nalo.
Ngaphezu kwalokho udinga usiko lokusenza oluhambisanayo nesu lakho, ngale kwalokho lifana nento engekho isu lakho.Usiko luyingqalasizinda yokuthi abantu baziphatha kanjani emsebenzini, bahloniphana kanjani futhi bawaphatha kanjani amakhasimende.
Uma usebenza nabantu abantshontshayo noma abaqhubana ngamadolo awukwazi ukwehlisa izindleko zokukhiqiza.
Khumbula ukuthi zimbili izindlela zokwenza imali ebhizinisini; ukunciphisa izindleko nokubiza intengo ethe xaxa kunabanye.Konke lokhu kudinga usiko olwenza kusebenzeke kalula ngenxa yobudlelwane obuhle phakathi kwawo wonke umuntu.
Usiko olunjalo lwenza kube lula ukusabalalisa amasu ebhizinsi nokuthi wonke umuntu asebenzele impumelelo yebhizinisi.Alwenzeki ngokwalo usiko.
Kubalulekile ukuthi ucacise umbono webhizinisi kuzo zonke izisebenzi, ukubaluleka kwendima okumele ziyikhathule ngokuba yingxenye yebhizinisi.
Kuningi abantu abangakuzuza emsebenzini ngaphandle kweholo.
Okulandelayo wukuthi ube nendlela yokuklomelisa umsebenzi omuhle.
Lokhu kudinga ulimele iqiniso ungabonakali ukhetha iphela emasini.
Kufanele izisebenzi zazi ngokusobala ukuthi yiziphi izindlela zokuziphatha nokusebenza eziklonyeliswayo.
Uhlelo lwakho lokuklomelisa kumele luqinisekise ukuthi bonke abantu banethuba lokuhlomula.
Awudingi izindodla zemali ukwenza lokhu, umklomelo wamathikithi ebhola noma ikhonsathi kusho lukhulu uma encoma isenzo esihle.
* Sishayele noma uthumele umlayezo ku-083 354 8794.
Bhalisa uthole ulwazi olunohlonze ku-www.ubuntuwealth.co.za .
Hheshe!- Sikhula Ngomnotho
IWoodford Bid isungule inkundla yokudayisa imoto
INKAMPANI edayisa izimoto esidlangalaleni iWoodford Bid, isungule inkundla lapho abantu bengazidayisela khona izimoto zabo kwi-website yayo.IWoodford Bid ivule inkundla yokuthi abantu bafake izimoto abafuna ukuzidayisa bese, abathengi bencintiselana ukuthi bafuna ukuyithatha ngamalini.
Ithe lokhu ikwenza ngoba ukudayisa imoto kungaba wumdanti futhi kunabathengi abazama ukukuncenga ukuthi wehlise imali.
"Okumele ukwenze ukufaka imoto yakho kwi-website bese ubuka abantu abagunyaziwe bebanga imoto yakho masonto wonke, nokuthi  ukhona okwazi ukukhokha imali oyikalile bese ukudayisa kuphasa.
Okunye ukuthi ungadayisa ngemali engaphezu kwaleyo oyifunayo uma beqhubeka nokuyibanga imoto.
"IWoodford Bid ithe ungabhalisa ku-www.woodbid.co.za ufake imininingwane, usho imali oyifunayo bese ubuka bebangisana ngayo.
Ukhokha uR50 wokuklelisa imoto bese kuba nochatha owukhokha uma imoto isidayisiwe.
I-BMW 330is Edition ihlonipha iGusheshe
IMOTO: BMW 330is EDITIONEMLANDWENI wezimoto waseNingizimu Afrika, igama leBMW 325is noma iGusheshe liyohlale likhona.Lena yimoto engadinge kuchazwa njengoba nanamuhla iseyintandokazi.
Ukuyihlonipha nokuthi igama layo lihlale lisemqondweni wayo kwaBMW South Africa bakhe i-330s Edition.
Le moto ngeyekhethelo njengoba kwakhiwe angu-230 kuphela futhi atholakala eNingizimu Afrika kuphela.Isuselwe kwi-330i yabe isihluka ngendlela ebukeka ngayo njengoba beyigaxe iM Sport package, amarimu amakhulu angu-20 inch, igrille emnyama ngaphambili, front splitter, ispoiler ebhuthini nezinqawe ezimbili zeM Performance exhaust eziyenza idume kamnndi ikhiphe nomsindo osakuqhuma.Ngaphakathi izinga liphezulu inemihlobiso ezicabheni eqoshwe u-330is, izihlalo zesikhumba, uyakwazi ukuyishintsha ukuthi ikhanye ngombala onjani, sunroof okhakhayini, izipika zeHarman Kardon sound system nokunye.Iphinde ibe nezinto ezifana neshaja yeselula ngaphandle kwentambo, Apple CarPlay/Android Auto, Park Assist neGesture Control.Ngaphansi kwebhonethi kunenjini engu-2 litre four-cylinder turbo kaphethroli enamandla angu-190kW no-400Nm.
Amandla ashona emasondweni angemuva ngogearbox oyi-8 speed ozishintshayo kanti ukusuka ku-0 iye ku-100km/h kuyithatha imizuzwana engu-5.8.Njengemoto yansukuzonke ikahle futhi okumnandi ukuthi inesikhala sokuthi abagibeli bahlale ngokukhuleka nebhuthi futhi inkulu.
Iyazwela nokho emgwaqweni uma kunamabhampi kodwa uyakwazi ukushintsha isuspension ukuthi ifuna ibe njani njengoba ine-Adaptive M suspension.Kuphethroli uma uhamba kahle iyonga futhi uma idinga ijubane ulithola ngokushesha.Ngiyazi abanye bakhala ngokuthi akuyona iGusheshe yangempela nokuyinto nami engiyivumayo kodwa kusho ukuthi kukhona okubavimbile kwaBMW ukuvusa yona ngqo.
Kungenzeka ukuthi ukuhoxiswa ukwakha i-3 Series efemini iPlant Rosslyn ePitoli kwenziwe i-X3 ngesinye sazo kodwa i-330is Edition yimoto esezingeni ngokwayo.IntengoR899 000
Ishiya lesimanje kwabahlulwa ukulidweba
UKUDWEBA ishiya kwabesifazane kuhamba phambili kulezi zinsuku futhi ngisho nongakwazi ugwegwesa ziya khona.
Yize belidweba nsuku zonke kodwa nanoma yimuphu umuntu wesifazane ovuka ekuseni ahlale esibukweni uzokutshela ukuthi kuhambisana nobunzima obukhulu kangakanani.
Ishiya lesimanje aliyi ngasipiliyoni ngoba noma ngabe sewungumpetha kangakanani kodwa ngelinye ilanga livele ligoloze likuphike sengathi awukakaze ulidwebe.Ongoti bezokuzicwala sekwenze baqinisa kakhulu nakwishiya elikwazi ukuhlala isikhathi eside i-eyebrow microblading.
Lolu hlobo lweshiya limba eqolo kodwa lihambisana nobuhle besikhathi eside futhi libukeka lingenisa kwabesifazane abaningi.
Osaziwayo nabo bahamba phambili ngokwenza eyebrow microblading kwazise baziphaqula njalo.
Omunye wabo uDj Happygal oseze waqokwa njengenxusa lendawo yokuzicwala ehamba phambili ngokwenza i-eyebrow microblading iNina Lola Studio.
UHappygal uthe naye kwakunzima ukubhala ngokuhlanganisa epatanisa ishiya waze wathola le ndlela elula neyenza impilo ibelula.
"Ngangihluleka ukudweba ishiya ngabona ukuthi angiyizame imicroblading ngoba kuyona itattoo njengoba abantu abaningi beba nokudideka.
Ngaqala ngenza ishiya elihlala iminyaka emithathu.
Manje engilenzile lihlala eminyaka emibili ngilokhu ngivuka lisekhona.
Ngelinye ilanga ngiyakwazi ukuvuka ngihambe ngingazange ngiziphaqule kodwa ngibe muhle,"kusho uHappygal.Okwenza eyebrow microblading idlise kwabesifazane yize ibiza-Noma ungavuka sewuphuthuma emsebenzini ekuseni alikulibazisi ungalihlikihla nangesandla ungene indlela.-Uyazikhethela ukuthi ufuna ishiya lakho lihlale isikhathi eside kangakanani kungaba izinyanga noma iminyaka uphinde futhi uliqede uma sewuthanda.-Alixebuki noma litsheke ishiya lakho ngisho ugeza, ugijima ugcoba, uzesula noma ugqoka.-Ukulenza kuthatha isikhathi esijwayelekile umuntu asichitha endaweni yokuzicwala.-Ngisho ungageza kangaki awushintshi noma uphuphe umbala weshiya lakho.-Kuphephile ukudweba lolu hlobo lweshiya akusilimazi nesikhumba.
Kuyingozi ukushayela eNingizimu Afrika: Ucwaningo
UCWANINGO lwakamuva lweZutobi Drivers Ed luveza ukuthi iNingizimu Afrika iyizwe eliyingozi kunawo wonke ukushayela kulo.Ucwaningo luncike ezintweni ezahlukene njengesibalo sabafa emgwaqeni, ijubane elikhulu elisemthethweni nesibalo sabafasa amabhande.IRSP ithe yize kuyinto eyaziwayo ukuthi isibalo sabafa emgwaqeni eNingizimu Afrika siphezulu kodwa imiphumela yocwaningo iyakhathaza.
"Yize isibalo sithi bangu-25.9 abantu kwabangu-100 000 abafa ezingozini zomgwaqo kodwa ukuthi kuthiwe siyizwe eliyingozi ukushayela kulo kumele izwe lisebenzele ukukushintsha lokho.
Emiphumeleni yocwaningo iNingizimu Afrika ayibanga nesibalo esiphezulu sabafele emgwaqeni.
Isizathu somphumela wezwe yingoba sinesibalo sesibili ngobukhulu sabafa emgwaqeni kubantu abangu-100 000 futhi isibalo esikhulu sezingozi sihlanganisa utshwala.
"Imithetho yaseNingizimu Afrika iyafana neyamazwe okuthiwa kuphephile ukushayela kuwo.
"Ijubane elikhulu liyafana namazwe amahlanu aphephile futhi nesikalo sikatshwala egazini sikhulu noma siyalingana nala mazwe.
"Kuthiwa umehluko omkhulu usekufaseni amabhande.
"Emazweni aphephile u-95% wabagibeli abahleli ngaphambili bayawafasa amabhande kanti eNingizimu Afrika bayingcosana kakhulu.
Yize nesikali sotshwala egazini sifana nasemazweni amaningi kodwa isibalo sezingozi ezibandakanye abashayeli abaphuzile siphezulu nokukhombisa ukungahlonishwa kwemithetho eNingizimu Afrika.
""Lolu cwaningo kumele kugqugquzele abashayeli ukuthi bashintshe indlela abenza ngayo."
Abesifazane abasafisa abantwana abehlise kuphuzo
INHLANGANO i-World Health Organisation (WHO) isinxenxe abesifazane abazithwele kanye nabesifazane abaneminyaka ebavumela ukuba bathole abantwana ukuba bazithibe otshwaleni.Lokhu kuvela njengoba iphakamisa izincomo ngaphansi kohlelo lwayo lwe-Global Alcohol Action Plan, nokuyilapho ifuna ukulusebenzisa emazweni ahlukene ukuzama ukwehlisa izinga lotshwala.Kulezi zincomo abasaziphakamisa, kuvele ukuthi utshwala buba nemithelela emibi empilweni yabantu, kube nemithelela engemihle ngokuthola izifo.Konina bezingane abazithwele, kuthiwa bangasondelani nhlobo notshwala.
Bese kuthi abesifazane abasazimisele ukuba nabantwana banciphise otshwaleni.Phakathi kwezinye izinto ezivela kulo mqulu we-WHO ukuthi izingane ziqala zisencane ukuphuza, cishe zineminyaka engu-15, nokuyinto abayihlabile.Kube nemvunge ezinkundleni zokuxhumana ngalezi ziphakamiso ezishicilelwe ngoLwesithathu kwi-website ye-WHO, abanye bethi zicwasa abesifazane abasafuna ukuba nezingane kodwa kungashiwo lutho ngabesilisa.
Bhasobha Isifo iThyroid uma ukhathala ube yimvithi
DKT BONGANI NXUMALOKWAKHE kwafika isiguli sesifazane esasineminyaka eyevile ku-33, esasiqala ukuza kwesinye sezikhungo zethu, sikhala ngokukhathala okwakuvithiza umzimba, amalungu omzimba, izicubu nomqondo kucobeke.
Ukuba kwakuya ngaye ungathi wayengaba yinto ehlala izilalele nje, kungavumi lutho.
Ukusukuma wayephoqwa ukuthi umsebenzi wakhe wayewuthanda, futhi kumele enze imisebenzi yasekhaya njengomama wekhaya.
Wayexabana nomyeni wakhe ngento engenamsebenzi, futhi wazithola engasakwazi ukuma aqoqe umqondo engxoxweni, amagama abekwazi ukuwaphimisela engasaphumi kalula, angiphathi uma esengxoxweni esampikiswano; wayezithola esevele asheshe anikezele into ayengayijwayele.Wayeshaywa wuvalo ayengalujwayele umzimba wakhe wawuqhaqhazela uma ebeka unyawo, nalapho ethi uyabamba into ngesandla, yiso leso uyaqhaqhazela, ajuluke kakhulu azwele ukushisa nomzimba ushise.Ibhalansi emzimbeni yayingesakho kahle esehamba ekhutshwa wubala nasemzimbeni nje wayezibona encipha.
Engxoxweni esaba nayo sathola ukuthi ukugula kwakunesikhathi esevile onyakeni kumshuka, enenkinga yokuqwasha ebusuku ehlala kuze kube zintatha ekuseni kungalaleki.
Ubelokhu ecabanga ukuthi unengcindezi yomqondo, ebuka nokukhandleka emsebenzini nasekhaya njengembangela yokushintsha kwesimo sempilo.
Abangani ayenabo baya belokhu bencipha ngenxa yokuthi bese enenhliziyo encane.
Ekuhambeni kwesikhathi uthi wazithola engasenandaba nocansi, engasafiki kuvuthondaba, inhliziyo yabe isincane, izinto eziningi ebezibalulekile engasenandaba nazo.
Wayenengane eyodwa ayithola engakashadi nayo isindala, lapha emshadweni kudala bezama beguduza imimango yokuthola umntwana, lutho kungenzeki.
Odokotela ayehamba kubo babelokhu bemi ngokuthi unokhwantalala futhi unesifo sokwethuka okuthiwa yiPanic Disorder, nemishanguzo yomqondo wayeseyiqalile kodwa engawuboni umehluko.
Uma ebuyela kodokotela bakhe babelokhu beshintshana ngaye bemthatha igazi kodwa imiphumela yayilokhu ingaphumi nalutho okanye kuthiwa ilahlekile.
Yimpilo le abese eyiphila saze  sahlangana naye.Lesi sifo esigxile kuso namhlanje asithathi ohlangothini oluthile kwezobulili, noma nje izinombolo zigebela kwabesimame ikakhulu futhi  nezincwadi ezinkulu ziyakuvuma lokhu.
Kunomunye umfo ongumuntu wesilisa, oneminyaka eyevile ku-50 owayelokhu ekhala ngovalo, ukungalali ebusuku, naye wayencipha umzimba ukhathala.
Yena kwakuzwakala sengathi ingalo yakhe iyaqanda sakuvithizeka phakathi engalweni.
Uthi kwakungebuhlungu kodwa kwakulokhu kunokuvithizeka kwengalo okwakuzwakala ngaphakathi le kude kuhambisana nomuzwa osabu’tiya’.
Uchaza uthi le nto yayifika ngaphambi kokulala, awulali uma ikuphethe uze ulale lapho iphela khona.
Kwesinye isikhathi  kuyenzeka kube nento enyuka iyothi ngci esifubeni kungaphefumuleki, kokunye kuze kushe nezwi.
Ekuphandeni sathola ukuthi bese enenhliziyo encane, esenomkhuba wokubeka unkosikazi nezingane isandla, kungasekho ukuthula ekhaya.
Induku yavele yaziwela yangavuma ukuvuka, yawela phakathi, yagcina izinciphela nangokosayizi.
Ukusuza kwathi ngila, into ebingenzeki.
Konke lokhu kwengeza ingcindezi yomqondo, odokotela belokhu bemyalela ukuthi makabonane nosonhlalakahle nodokotela wengqondo.Lezi zigameko zombili zibangwa ukuvuvukala, nokuphunduleka ukusebenza kwendlala iThyroid.
Le ndlala ilapha ngasegilweni emqaleni, ihlukaniswe kabili.
Umsebenzi wayo ojwayelekile ukuba ngunondweba womzimba, lokhu kuchaza ukuthi okwenzeka emzimbeni kugqugquzelwa yile ndlala, uma ingasasebenzi  izinto ziyonakala.
Imbangela yokuphunduleka ukusebenza kubangwa amasosha omzimba avele asuke ahlasele le ndlala, ayidlikidlikize igcine seyenza ukuthanda kwayo emzimbeni.
Emuva kokuthi lezi ziguli  sihlangane nazo, kwangicacela ukuthi imbangela yalokhu kugula yile ndlala iThyroid.
Okuhle ukuthi lezi ziguli zabuyela ezimeni zazo zaphila, usisi wagcina emtholile nomtwana.
Ubaba wayeka nesibhaxu ekhaya, induku yabuyela ekusebenzeni kwayo; kwaba mnandi emndenini.Engicela sikubone lapha ukuthi zonke izifo zinomsuka wazo, umsebenzi wami njengomthunywa wezempilo ukuthi uma isiguli siphambi kwami angenze konke okusemandleni ukuthi ngiyithole imbangela yokugula kwaso.
Kimi njengomuntu okuzofunwa usizo kuyena akungabi lula ukuthi leli gazi nalokhuya akuniki mpendulo, imbangela yokugula kwakho asiyazi, ngakhoke hamba uye kwabezenhlalakahle mhlawumbe kunento abazokusiza ngayo okanye hamba uye kudokotela oweluleka ngokomqondo kungenzeka kunesimo ongasinakile esenza ugule ngale ndlela.
Yebo kungaba yiqiniso lokho kodwa sonke siphila nengcindezi ethile emqondweni, angithi?
Omunye uzothi, phela dokotela abantu abamukeli, izinto azizweli ngokufana emzimbeni womuntu.
Nalokho ngiyakuvuma, kodwa uma ubuka lezi ziguli ezingenhla ukuba asithathanga isinyathelo sokucinga, sisuse izidindi ukuze sithole umthombo wokugula asazi ukuthi  isimo sabo ngabe sinjani namhlanje, mhlawumbe namanje nengane ngabe akaze ayithole usisi, isibhaxu ngabe siyaqhubeka ekhaya, induku yenza ukuthanda kwayo kowesilisa.Lokhu kuchaza ukuthi wena onenkinga yokuthola abantwana, wena oke wakhulelwa kodwa kwavele kwama nse, wangasazi isizathu, bheka ukuthi iziphi ezinye izimpawu ezisemzimbeni ngaphambi kokuthi ulahle ithemba, okanye uthi kwangena isilwane mhlawumbe imimoya yavala isibeletho.
Hamba uye kudokotela  noma kumuphi umsizi wakho wezempilo ozokuhlolisisa afune imbangela.
Nathi thina bafowethu nodadewethu ezikhungweni zokusebenza ngezempilo, ake sifunisise imbangela yokugula kwabantu bethu.
Kubuhlungu kumuntu ogulayo okuthi isifo simhlukumeza, thina silokhu sithi ukugula akubonakali, yena engamile ethatha igazi, kushintshane odokotela ngento efanayo kulokhu kuthathwa igazi.
Ekugcineni anqobeke umuntu.
Bese kuba khona lokhu kokuvele sithi imbangela yi-acid noma isifo samathambo njalo nje.
Akekho okuphikisayo uma ngempela kunjalo kodwa ngithi asingakhohlwa ukuzibeka esayidini lesiguli okanye labasondelene nogulayo izikhathi eziningi.Mpilonde!
Isifikile iLand Rover Defender
INTATHELI YESOLEZWE ISIGCINE yethuliwe eNingizimu Afrika iLand Rover Defender okuyimoto osekunesikhathi kubikezelwa ukuthi isendleleni.I-Defender yaziwa ngokuba yinqokonqoko yemoto eyinsimbi kayigobi ngenxa yokuthi ihamba noma yikuphi ngaphandle kokuxakeka.Ifike ihlukene ngezinhlobo njengoba eyokuqala kuyiDefender 110 lapho amakhasimende ekhetha phakathi kwelayisha abagibelo abahlanu, abayisithupha noma abayisikhombisa.
Isikhala ebhuthini siphakathi kuka-1 075 litres no-2 380 litres.Enye ngene-wheelbase emfishane okuyiDefender 90 okulindeleke ukuthi ifike kuleli ngonyaka ozayo.I-110 ifika nenjini engu-3.0 straight six-cylinder P400 eneMild Hybrid Electric Vehicle technology enamandla angu-294kw ne-torque engu-550Nm.Kukhona nenenjini engu-2.0 litre turbocharged kaphethroli enamandla angu-221kw ne-torque engu-400Nm bese kuba khona ekadizili enamandla angu-177kw ne-torque engu-430Nm.Izinto efika nazo nendlela ezibukeka ngayo zihlukaniswe ngezinhlobo okiyiDefender, S, SE neHSE.Idonsa ngawo wonke amasondo, air suspension, LED headlights, navigation, amakhamera aveza umzimba wonke, 10 inch infotainment system, Apple CarPlay/Android Auto nokunye.I-S yona yengeza izihlalo ezihlelwa ngogesi, isikhumba egiyeni, 12.3 inch Interactive Driver Display, amalambu azikhanyelayo aphinde azicishe u-bright nokunye.KwiSE kwengezwe i-keyless entry, ClearSight interior rear view mirror, isiteringi esihlelwa ngogesi, 400W 10-speaker Meridian sound system, blind spot assist.
I-HSE ine-panoramic roof, Driver Assist Pack, izihlalo zesikhumba ezishisa ziphinde zibande namaMatrix LED Headlights.I-Defender X eyakhelwe phezu kwesisekelo seHSE ifika nokhakhayi olumnyama nobhonethi, i-chrome, ama-brake calipers aphuzi, 700W Meridian Surround Sound System ene-subwoofer, Head-up Display nokunye.Eyakhelwe phezu kwesisekelo seSE yiDefender 110 First Edition enamarimu, ukhakhayi olumnyama olune-panoramic glass, centre console eyisiqandisi nokunye.Okwenza le moto ikwazi ukuhamba ezindaweni ezimbi nasogwadule wukuthi idonsa nawo womane futhi kukhona i-centre differential.Ukuphakama kwayo kufinyelela ku-291mm.Amanani:Defender 110 177kW D240R1,050,100Defender 110 177kW D240 SR1,096,100Defender 110 177kW D240 SER1,155,600Defender 110 177kW D240 HSE R1,259,800Defender 110 177kW D240 FirstEdition R1,260,600Defender 110 221kW P300Standard R1,050,100Defender 110 221kW P300 SR1,096,100Defender 110 221kW P300 SER1,155,600Defender 110 221kW P300 HSER1,259,800Defender 110 294kWP400R1,187,000Defender 110294kW P400 S R1,224,200Defender 110294kW P400 SE R1,286,700Defender 110294kW P400 HSE R1,387,900Defender 110 294kWP400 First Edition R1,377,100Defender 110294kW P400 X R1,574,500
Kuhle ukushintsha ukubukeka kwekhaya
Mbali KhanyileLo mkhuba ojwayele ukwenziwa uma kuzoba nabantu abaningi, usuphenduke into ejwayelekile kubantu okuholela ekutheni bangasiboni isidingo sokunaka ukubukeka kwengaphakathi lomuzi uma kungekho zinhlelo zemicimbi yemindeni.Yize kunabantu abangasiboni nhlobo isidingo sokuzijwayeza ukuvuselela indlela okumele libukeke ngayo ingaphakathi le ndlu, bakhona abazinika isikhathi sokubheka indlela esesitayeleni eyenza ikhaya libukeke lilihle futhi liheha ngenxa yokuhlotshiswa kwalo.UNksz Thando Sibisi weYellow Couch Concept okuyinkampani elungisa ingaphakathi lemizi, uthe okumqoka nokumele abantu bangakukhohlwa, wukuthi indlela ebukeka ngayo indlu isuke ichaza ukuthi uzithanda kangakanani umnikazi wayo.“Kumqoka ukuthi abantu babheke imibala abapenda ngayo ngaphakathi endlini.
Isikhathi esiningi imibala egqamile nezothe ngendlela ehehayo.
Ngaphezulu kokubheka izindonga, nemibala yama-cushion ebekwa kosofa nayo iyakwazi ukwenza indlela elibukeka ngayo igumbi lokuphumula, lihlobe,” kuchaza uNksz Sibisi.Phakathi kwezinye zezimpahla zasendlini ezenza lihlobe ingaphakathi lomuzi ubale izibuko ezinkulu ezinamekwa odongeni athe kuhlotshiswa ngazo ephaseji, egumbini lokugeza, elokulala, elokuphumula nelokudlela.Ubale nama-rug abekwa embhedeni uma sewendlalwe kahle, namalambu ahlobisayo esayidini lombhede.Uthe okunye osekungenisile wukunamekwa kwamatshe obumba odongeni, okwenza indlu ibukeke ngendlela egculisayo nehehayo kwabathanda izindlu ezihlobile.Echaza ngemibala edlisayo kulezi zinsuku, uthe ngumbala osasibhakabhaka othe ukuzotha, ompunga kanjalo negqamile okubalwa kuyo omhlophe, oluhlaza nombala onsundu.“Okunye okubalulekile nokumele abantu bakwazi wukugwema ukugcwalisa kakhulu indlu ngezimpahla ezingenasidingo.
Indlu kumele iphefumule ukuze ibukeke kahle futhi ihehe amehlo akho noma kuthiwa sewenze ushintsho kuyona,” kubeka le ntokazi.Uthe inhlanzeko ngokunye okumele kube semqoka futhi bakuqaphele ngaso sonke isikhathi abantu noma ngabe umnikazi womuzi unekhono elingakanani lokuhlobisa indlu.“Abantu kumele bangakubalekeli ukuthatha amaqhinga asetshenziswa emahhotela abalala kuwona uma bezikhiphile noma behambe ngokomsebenzi.
Amanye amaqhinga okuhloba bangawathatha kuwona,” kuphetha uNksz Sibisi.
Ungazenzela isiphuzo esinempilo nezithako zemifino
GREEN ROOIBOS SMOOTHIEIzithako ozozidinga ukuhlanganisa lesi siphuzo-I-aphula elilodwa elincane  ucwecwe ucucumber owu-5cm -Icelery eyodwa ephelele namahlamvu akhona-Ikota yamahlamvu eparsley nesiqu sayo-Inkomishi yespinach noma olunye uhlobo lwemifino oyikhonzile-Ucwecwe lukalamula namakhasi agayiwe-U-10ml kajuzi kalamula-Ikota yama almonds-Ithisipuni yechai noma isunflower seeds-Inkomishi yethiye lohlobo lwerooibos eyigreen tea nama-ice cubesIndlela yokuyenza -Hlanganisa zonke lezi zithako ezingenhla ndawonye uyixube ndawonye, ungasebenzisa neblender ukuxova.
Uma sewubona sekuqala ukuhlangana usungafaka ama-ice cubes ngalilodwa uze uwaqede.
Usungayiphuza isuke seyikulungele.
Inyakazisile esigabeni sayo iSeltos
KUNGENZEKA ukuthi iKia Seltos ifike izimbangi sezivele zinesikhashana zikhona kulesi sigaba samaSUV amancane kodwa akungabazeki ukuthi ukuba khona kwayo kuwususile umsindo.Le moto itheleke eNingizimu Afrika ngoNovemba futhi abantu bayamukela kahle kwazise ngoDisemba kuthengwe ezingu-510.Le SUV encane ingena ngaphansi kweKia Sportage yona ethe ukuba nkudlwana okuyimoto le nkampani ebisidinga uma ubheka ukuthi ezinye izinkampani sezingenisile kulesi sigaba esikhula mihla namalanga.ISeltos ubude bayo bungu-4 315mm, u-1 800mm ububanzi bese kuthi ukuphakama kube ngu-1 620mm.
Lokhu kuyenza ivuleke kahle uma usungaphakathi.Kodwa ngaphambi kokuthi singene ngaphakathi, ake siyibheke ngaphandle.
Indlela abayenze ngayo bayenze yabukeka nge tiger nose grille yayo enkulu ngaphambili.
InamaLED Daytime Running Lights ngaphambili kuthi ngezansi ibe nama-fog lamps.
Amarimu ayo angu-17 inch futhi ifika nesondo eliyisipele elikhulu.Ngaphakathi nakhona iyakhanga indlela abayenze ngayo.
Ngaphambili alukho uxhaxha lwamabhathini okuyenza ibukeke kahle.
Kukhona i-8 inch touchscreen infotainment system okwazi ukuxhuma kuyo iselula nge-Android Auto okanye i-Apple CarPlay.
Kunezimbobo ezimbili zokushaja iselula nge-USB, eyodwa ngaphambili nenye ngemuva.
Uyakwazi futhi ukuxhuma iselula nge-bluetooth bese udlala umculo.
Engingakuthandi kodwa wukuthi izipikha azizwakali kahle ngemuva.Esiteringini esiqoshwe uSeltos kukhona amabhathini okulawula umsakazo, cruise control, nokushintsha okuvela kwi-instrument cluster.Izihlalo ziyisikhumba futhi abagibeli abahlanu bahlala kahle, isikhala sanele.
Ngaphambili phakathi nendawo kukhona indawo yokuphumuza ingalo futhi nangemuva ikhona uma abagibeli bezoba babili.Ebhuthini isikhala sikhona sempahla kodwa bengikuthola kunzima ukuyivala ngoba kumele uyishaye mawala.
Uma ingavalekile kahle iyakutshela kwi-instrument cluster.I-Seltos ihamba ngenjini engu-1.6 litre 4-cylinder kaphethroli engenayo i-turbo.
Inamandla angu-90kW ne-torque engu-151Nm.
Isebenzisa u-gearbox oyi-6 speed automatic.Uma uyinyathela kancane ihamba kahle edolobheni futhi amagiya ashintsheka kahle.
Inkinga ibiba khona uma ususemgwaqweni ovulekile ilokhu ishintshashintsha amagiya ibheka ezohamba ngalo nangesikhathi futhi uthi ufaka amafutha mbijana ibange umsindo.
Bengize ngizishintshele mina amagiya ngoba uyakwazi ukwenza lokho uma uthanda.
Ngokuhamba kwesikhathi kodwa iyajwayeleka ugcine usuyazi indlela okumele uyinyathele ngayo ukuze niphathane kahle.Ngo-100km ibidla amalitha kaphethroli angu-8.8 litres futhi uma ithangi layo ligcwele, uhamba cishe amakhilomitha angu-600.Bathi iyeza maduze ekadizili.Ngakwezokuphepha, le moto ifika nama-airbag ayisithupha, amabhreki e-ABS, Electronic Brake Force Distribution, ama-sensor asiza uma upaka ngemuva nekhamera, Electronic Stability Control neHill-start Assist Control.InaniKIA Seltos 1.6 EX+ Automatic R389,995Ifika ne-service plan yeminyaka emihlanu noma u-90 000km ne-warranty yeminyaka emihlanu ne-roadside assistance.
Akuxegiswe amalungelo okukhiqiza imigomo: Ramaphosa
UMENGAMELI Cyril Ramaphosa uthe iNingizimu Afrika ihlela ukusheshisa uhlelo lokukhiqiza imigomo yeCovid-19, uma amalungelo obunikazi bempahla (Intellectual property) exegiswa yiziphathimandla zokuhweba zamazwe omhlaba (World Trade Organisation).Uthe uhulumeni wakhe ufuna ukuthi  kuhoxiswe okwesikhashana amalungelo obunikazi bempahla athinta ukukhiqizwa kwemigomo yeCovid-19 (Trade-Related Aspects of Intellectual Property Rights (TRIPS).Usho lokhu encwadini ayibhalela umphakathi masonto onke, izolo.Ukumiswa okwesikhashana kwamalungelo uthe kuzosiza amazwe ampofu ukuze azikhiqizele imigomo azoyisabalalisa emazweni awo, njengoba umhlaba wonke ubhekene nenkinga yokuthi izinkampani ezinamalungelo okukhiqiza imigomo imvamisa okungezasemazweni anothile, ziyehluleka ukukhiqiza umthamo ozokwanela wonke  amazwe kanti futhi imigomo iyabiza.
"Lesi simo senza ukuthi amazwe anothile aqhubeke nohlelo lwawo lokugoma, antulayo ahlale elinde ukuthenga umgomo kwacebile.
Abantu emazweni antulayo bayafa kusalindiwe ngoba kunohlu olude lwabalinde ukuthenga,"   kusho uRamaphosa.Uthe ngenxa yokuthi imigomo idingeka kuwo  wonke amazwe kuholela ekutheni abakhokha kakhulu kube ibona abayithola kuqala.
"Imigomo kufanele itholwe yibo bonke abantu hhayi abakhokha kakhulu," kusho yena.Uqhube wathi u-55%  wemigomo yeCovid-19 ukhiqizwa eMpumalanga ye-Asia, u-40% ukhiqizwa e-Europe naseNorth America,  i- Afrika ne-South America bakhiqiza imigomo engaphansi kuka-5%.Uthe iNingizimu Afrika ingelinye lamazwe amahlanu e-Afrika  akwaziyo ukukhiqiza umgomo weCovid-19.
"Yize iNingizimu Afrika isiyithengile imigomo okuzogonywa ngayo iningi labantu  bese kuvikeleka abanye, kodwa sisesikhulu isidingo sokuthi nathi sikhiqize imigomo ukuze sizivikele,"  kusho yena.Isiphakamiso sikaRamaphosa sokuthi kumiswe okwesikhashana amalungelo obunikazi bempahla sesekwa nawumengameli wase-America uMnuz Joe Biden nenhlangano yezempilo emhlabeni, iWorld Health Organisation (WHO).
Qikelela ngomphako  owulungisela ingane esikoleni
NJENGOBA kuvulwe izikole abanye abazali babhekana nomqansa wokungazi ukuthi wuhlobo luni lomphako abangawulungisela izingane zabo.
Lokhu kudideka ukubona ngabanye babo abenza ukudla okuphambene nalokho okumele bakulungisele izingane, nokudingeka ezikoleni njengoba ezinye zezikole zikubeka kucace ukuthi kumele ingane iphathe ukudla okunempilo.
Imvamisa lezi ezinabazali abangakunaki ukubaluleka kohlobo lokudla okumele bakulingise, uzifica ziphethe ukudla okungenayo impilo nokungenazo nhlobo izakhamzimba.
Izitsha zazo zijwayele ukuba nomphako ogcwele izoso, uswidi omningi, amakhekhe wodwa noma ijusi enoshukela omningi ngokweqile.Umpheki uChef Nono Mtshali, uthe kubalulekile ukuthi umzali enze ukudla okungeke kubuye ekhaya kungadliwanga nhlobo yingane.“Abazali kumele benzele izingane zabo ukudla okuhehayo okuzokwenza ukuthi izingane zikuqede.
Ngakho ukwenza uhlobo lomphako owodwa ngoba unqena, kungagcina sekuholela ekutheni ingane yakho ingakuthokozeli nhlobo ukudla umphako wayo esikoleni,” kusho uChef NonoUthe uma ingane ibuya nomphako ekhaya kumele umzali azibuze ukuthi kungani ibuye nakho?
Uthe ziningi izindlela ezingasetshenziswa ngabazali ezingenza ukuthi izingane zabo zihlezi zikuthakasela ukuvula izitsha esikoleni uma sezihlangene nezinye izingane.Phakathi kohlobo lokudla athe abazali bangakufaka, ubale isemishi elithakwe nokudla okufana noshizi, upholoni, lettuce, cucumber, umkhwepha wenkukhu nakho konke okunye okwenza ukuthi isemishi lihehe.
Uthe isidlo ebesidliwa ngobusuku bayizolo esifana nepasta, i-lasagne kungaphathwa yizingane ezikoleni.
Ama-wrap athakwe ngezindlela ezahlukene uthe angafakwa esitsheni somphako wengane.
“Asikho isidingo sokuthi ingane ihlezi yenzelwa amasemishi uma iya esikoleni.
Izingane ziyacikeka wukudla into eyodwa ngaso sonke yisikhathi yingakho kusemqoka ukuthi abazali basebenzise amacebo ahlukile,” kusho yena.Uqhube wathi ukudla kwengane kumele kuqikelelwe ukuthi kunezakhamzimba.
Uthe kumqoka nokuthi abazali bajwayeze izingane zabo ukuthi ziphuze kakhulu amanzi kunejusi.“Ingane ingaqala ukujwayezwa lo mkhuba wokuthanda ukuphuza amanzi ekhaya ukuze ingabi nayo inkinga yokuwaphuza nasesikoleni.”Omunye umpheki, uNksz Ntokozo Khanyile, uthe ama-sliders afakwe i-mince, utamatisi, u-lettuce nocucumber ngokunye abazali abangakwenzela izingane.
Uthe i-sauce kumele abazali badlalele kude nayo ngoba inomkhuba wokona ukudla kwengane njengoba isikhathi esiningi yenza ukuthi  ifike nakho esikoleni sekumanzi futhi kungasanambitheki ngendlela efanele.
“Kunokuthi kube nama-chips eceleni kwesitsha somphako, umzali akafake ukherothi ongaphekiwe noshizi we-cheddar namagrebhisi, ubhanana noma i-aphula.
Ibhodlela elinamanzi lisemqoka kakhulu emphakweni wengane.
I-yoghurt ngezinye zezinto ezinezakhamzimba abazali abangazifaka, ” kusho uNksz Khanyile.Uphethe  ngokuthi ama- meat balls nawo ayathakaselwa kakhulu yizingane.
Uthe umzali kumele aqikelele ukuthi ufaka amathathu kuphela njengoba esuke ehambisana ne-wrap kwesinye isikhathi.
Nakhu okunye ukudla ongakulungisela ingane yakho: Pizza bread Ama-fish cake
Bajimisa abafuna ‘imizimba  yasehlobo’ eMoses Mabhida
Ngenxa yeCovid-19 kulikhuni ukuthi abantu bahlangane ezindaweni zokujima ngoba imithetho isalawula abantu ukuthi bangabi baningi kakhulu endaweni eyodwa, ukugwema ukubhebhetheka kwegciwane.Lesi sizathu senze uMnqobi Kunene nozakwabo * -Ayanda Mthembu, bathatha isinqumo sokusiza abantu ngokubajimisa besebenzisa iPeoples Park, eMoses Mabhida, eThekwini okuyindawo evulekile.Lokho bathe bakwenzele ukuthi kube lula kubona bonke abantu ukuthi bazozivocavoca bebaningi endaweni eyodwa ngoba ivulekile ukugwema ukuthelelana ngeCovid-19 uma kukhona onayo.“ Sibone kukuhle ukuthi abantu sibalekelele sisebenzisa iPeoples Park ukuze bangasabi ukuza ejimini.
Siba namakilasi asekuseni kusuka ngo-7:30 ekuseni ngoMsombuluko kuya kuLwesihlanu.
Ngenxa yokuthi sikala isikhathi kwabasuke beze ejimini kubakhona namakilasi aba semini nantambama ukuze nabasebenzayo bakwazi ukuza ejimini uma benesifiso.
Ofuna ukujima ufika axhumane nathi khona eMoses Mabhida ngoba sihlala sikhona bese kuba nomnikelo abasinika wona esivumelana ngawo nabo,” kusho uMnqobi.UMnqobi uthe abagcini ngokujimisa abantu abasuke besePeoples Park kodwa bajimisa nabaphesheya kwezilwandle besebenzisa izinkundla zokuxhumana.
Ngaphandle kokujimisa abantu abaningi, bayakwazi nokujimisa umuntu yedwa, uma ebacela.Baveze ukuthi bayatholakala ezinkundleni zokuxhumana, kanti ofuna ukuthola imininingwane angabheka uMnqobi Kunene kuFacebook, Twitter naku-Instargram.
IKia Rio iqhubeka nokuheha abathengi
IMOTO: KIA RIOESINYE sezigaba zezimoto ezidayisa kakhulu eNingizimu Afrika yiB-segment okuyilapho iKia Rio esembangweni wabathengi khona.Incintisana nezimoto okubalwa kuzo iVolkswagen Polo edayisa ubuthaphuthaphu.IKia ithuthukise iRio eyethulwa kuleli ngo-2017 ukuze izoqhubeka nokuheha abathengi, ibambe iminyaka futhi incintisane kahle nezimbangi zayo.Indlela ebukeka ngayo ayishintshanga kakhulu ngaphandle kokushintsha kancane ingaphambili ikakhulukazi kwi-grille, ubhampa nakumafog lights.Ebesihamba ngayo ngumagcino wamaRio ngenxa yokuthi ufika nezinto ezincane uma uqhathanisa namanye.
Yize kunjalo kodwa bawashintshile amakhava amasondo bafaka amarimu angu-15 inch.Ngaphakathi ine-8 inch colour touchscreen infotainment system okwazi ukuxhuma kuyo iselula nge-Apple CarPlay okanye i-Android Auto.
Engikuthandayo ukuthi nangemuva ikhona imbobo yokushaja iselula nge-USB.
Kukhona nembobo ye-12V power socket.Ukuze umshayeli angaphazamiseki, kunamabhathini okulawula umsakazo nokuphendula ucingo esiteringini, inamawindi kagesi, aircon nezibuko zasezinhlangothini ezihlelwa ngogesi.Izihlalo zivulekile ukuze abagibeli abahlanu bahlale ngokukhululeka kanjalo nebhuthi evulekile okuthi uma uthanda ulalise izihlalo ukuze isikhala sithi xaxa.Ngaphansi kwebhonethi kunenjini engu-1.4 litre 4-cylinder enamandla angu-73kW netorque engu-135Nm.
Isebenzisa u-gearbox oyi 6-speed oshintshwayo.
Le njini iyithwala kahle ngale kwenkinga namagiya ashintsha kalula.Bekungaba mnandi ukuba bayifake nama-sensor ngemuva asiza ukupaka kodwa ezokuphepha enazo zihlanganisa ama-airbag omshayeli nomgibeli, indawo yokufaka isihlalo sengane, Anti-lock Braking System ne-Electronic Stability Control.IRio yimoto ekahle uma ungafuni izimbangi ezidume kabi ngezizathu ezahlukene.IntengoKIA Rio 1.4 LS Manual           R291 995Ifika neservice plan yeminyaka emine noma u-60 000km, warranty yeminyaka emihlanu ne-roadside assistance yeminyaka emihlanu
Ihlukene ngezinhlobo ezingu-17 iNissan Navara entsha
IMOTO: NISSAN NAVARAKUSHINTSHA ukwenza kwiNissan Navara njengoba kwandiswe izinhlobo futhi isikhiqizwa eNingizimu Afrika okokuqala ngqa.INavara ethuthukisiwe yakhiwa efemini yakwaNissan, eRosslyn, ePitoli lapho ivala khona isikhala seNP300.Izinhlobo zeNavara ezisemakethe zihlukene ka-17 nokukhona kuzo ezingama single cab kanjalo nama-4x2 nama-4x4.Indlela ebukeka ngayo ngaphandle ishintshwe kancane njengoba inamarimu amasha, kwalulwa isikhenke, amaLED headlamps namafog lamps.
Ngaphakathi isiteringi sisha kanjalo nezihlalo ozithola ngendwangu noma isikhumba.Bathi futhi baphinde banciphisa nomsindo ongena ngaphakathi.Inenkombandlela kwi-8 inch touchscreen infotainment system, izindawo ezine zokushaja, Bluetooth okwazi ukuxhuma amaselula amabili kanye  kanye, aircon nezimbobo ngemuva nezibuko ezishisayo emaceleni.Ngaphansi kwebhonethi kukhona injini engu-2.5 litre turbodiesel engena esikhaleni sengu-2.3 litre.
Inamandla angu-140kW netorque engu-450Nm.
Kukhona nenye eyehliswe amandla bawena aba ngu-120kW netorque engu=403Nm.Kukhona nekaphethroli engu-2.5 litre efuqa 118kW netorque engu-233Nm etholakala kwisingle cab.Ugearbox kukhona oyi-7 speed oshintshwayo noyi-6 speed oshintshwayo.Ngakwezokuphepha ifika neNissan Intelligent Mobility ehlanganisa ukuthi ibike uma izoshayisa ngaphambiili, izibhrekele uma umshayeli enganakile, iyakwazi ukubona uma umshayeli esekhathele bese iba namakhamera asiza ugweme ukuyikwebha.IntengoNAVARA 2WD - DOUBLE CABNAVARA 2.5D SE 4X2 MT DC	R474 000,00NAVARA 2.5D SE 4X2 AT DC		R498 000,00NAVARA 2.5D SE Plus 4X2 MT DC	R505 000,00NAVARA 2.5D SE Plus 4X2 AT DC	R528 000,00NAVARA 2.5D LE 4X2 AT DC		R606 000,00NAVARA 2.5D PRO-2X 4X2 AT DC	R686 000,00NAVARA 4WD - DOUBLE CABNAVARA 2.5D SE 4X4 MT DC	R552 000,00NAVARA 2.5D SE Plus 4X4 MT DC	R580 000,00NAVARA 2.5D LE 4X4 MT DC		R660 000,00NAVARA 2.5D LE 4X4 AT DC		R677 000,00NAVARA 2.5D PRO-4X 4X4 AT DC	R740 000,00NAVARA 2WD - SINGLE CABNAVARA 2.5 Petrol XE 4X2 MT SC	R311 000,00NAVARA 2.5D XE 4X2 MT SC	R350 000,00NAVARA 2.5D SE 4X2 MT SC	R426 000,00NAVARA 2.5D LE 4X2 MT SC		R456 000,00NAVARA 4WD - SINGLE CABNAVARA 2.5D 4X4 SE MT SC	R492 000,00NAVARA 2.5D 4X4 LE MT SC		R527 000,00Zonke izinhlobo zifika neservice plan yeminyaka eyisithupha noma u-90 000km newarranty yeminyaka eyisithupha noma u-150 000km.
Bafuna yenyuke intela yeziphuzo ezinoshukela
INHLANGANO egqugquzela ukuthi abantu ukuthi badle ukudla okunempilo ukuze bagweme izifo, ifuna inyuselwe ku-20% intela kashukela kuleli.
Njengamanje intela kashukela kuleli ingu-11%, iHealthy Living Alliance (HEALA) ithi ushukela otholakala eziphuzweni  ezinoshukela ungaphezulu kwalokho okumele ngabe uyikho yingakho kumele izinkampani ezikhiqiza lezo ziphuzo zikhokhe intela.
UMnuz Lawrence Mbalati ohola lo mkhankaso kwi-HEALA, uthe ushukela otholakala kuzo  unomthelela wokuthi abantu bakhuluphale ngokweqile, okubenza ukuthi bangenwe isifo sikashukela,  babe nezinkinga zenhliziyo neminye imidlavuza.Uqhube wathi ngo-2016  uhulumeni  wafaka umthetho wokulawula usawoti ofakwa ngesikhathi kukhiqizwa ukudla ngenhloso yokuthi abantu bangadli ukudla okunosawoti omningi ngoba usawoti unomthelela omubi empilweni yomuntu nakushukela kumele kwenziwe okufanayo.
"Umuntu kumele adle ushukela ongamathisipuni ayisithupha kuya kwayisishiyagalombili ngosuku.
Abakhiqizi beziphuzo bafaka ushukela omningi ngakho yibo okumele bakhokhe intela, asifuni  ukuthi le ntela ikhokhwe umphakathi ngoba uvele uphila ngaphansi kwengcindezi.
Ukwenyuka kwentela kuzokwenza ukuthi abakhiqizi balezi ziphuzo babuyekeze izithako zabo behlise njengoba sibona sekukhona iziphuzo okuthiwa zinoshukela owehlisiwe  noma ezingenawo ushukela njengamanje,  kodwa emlonyeni ushukela uzwakala ngendlela efanayo," kusho yena.Uthe ngalo mkhankaso wabo bafisa ukuthi ungqongqoshe wezezimali kuleli   le ntela ayifake kwibhajethi yalo nyaka kodwa uyazi ukuthi kungenzeka kungenzeki ngoba kuningi okubhekwayo.
"Ushukela awunayo intela ngoba ngumuntu  olawula ukuthi uwufaka kangakanani  kodwa abakhiqiza beziphuzo ezinoshukela bona kumele bakhokhe intela ngoba yibo abafaka ushukela omningi umthengi akakwazi ukukulawula lokho.
Njengamanje uhulumeni wenza imithetho elawula ukufakwa kukasawoti emikhiqizweni yakuleli ngenhloso yokwehlisa izifo.
Lo-20% esiwushoyo awusuki  kithina kodwa ubekwe inhlangano yezempilo emhlabeni, iWord Health Organisation (WHO), sifuna ukuthi iNingizimu Afrika ilandele okubekwe yile nhlangano,“ kusho uMbalati.Uthe kuleli le ntela iyingxenye  yamasu omnyango wezempilo okulwa nezinga eliphezulu labantu abakhuluphele ngokweqile kanye nokulawulwa kwezifo.Uqhube wathi  selokhu le ntela  yasungulwa ngo-2018 kuleli uhulumeni useqoqe R3.29 billion.
"Le mali  iwusizo kuhulumeni isetshenziselwa ukwenza ucwaningo  lwezempilo nakwezinye izinto.
Njengoba sibhekene neCovid-19 kudingeka imali eningi, uma le ntela ingenyuka ibe ngu-20%, uhulumeni uzoqoqa imali eningi  engasiza nasezinhlelweni zokuthengwa komgomo weCovid-19,"  kusho yena.
Izinkinga zingakwenzi uzibe ucansi
UKUYA ocansini isikhathi esiningi kuhambisana nenjabulo nokugijima kwegazi emzimbeni nemicabango emihle ejabulisa imizwa yomuntu.Lokhu uma kungahambisani noma kukhona lapho kushayisana khona, kwenza kube nzima ukuthi umuntu alulangazelele ucansi.
Ukuhlasela kweCovid-19 nokuphila ngaphansi kwesikhathi sikathaqa kuhambisana nezinkinga eziningi kubantu.Lokhu kwenza abanye abantu bagcine sebegxila kakhulu ekucabangeni ngezinkinga, umqondo ulibalele ngemcabango yocansi nokwenza kube nzima ukuthi izithandani zivukelwe yimizwa yocansi kalula.Ungoti wezempilo nezobudlelwane uDkt Nomcebo Mthembu uthe yonke imicabango yomuntu ihambisana nokusebenza ngendlela komqondo, lokhu okusho ukuthi uma umqondo ugxile kakhulu ezinkingeni nemizwa yocansi iyacindezeleka ngoba akukho okujabulisa umuntu ngaleso sikhathi.UDkt Mthembu uthe yingakho behlala bekugcizelela ukuthi abantu bangalushalazeli ucansi uma benezinkinga.Ukwenza ucansi uthe kungenye yezinto ezelapha umuntu nomqondo uswabuluke kube khona okumjabulisyao phezu kwezinkinga.
"Kunama hormones athintekayo uma wenza ucansi, yingakho umuntu kuba khona ubumnandi abuzwayo nobumjabulisa ezwe nasemzimbeni kumnandi kahle.
Ukungalwenzi ucansi ngoba kusenezinkinga obhekene nazo akukusizi, kunalokho ucansi yilona olungasiza ukwehlisa ingcindezi ngaleso sikhathi,"kusho uDkt Mthembu.Eqhuba uthe uma abantu behlala ndawonye kuyenzeka abanye bagcine sebengalukhuthaleli ucansi noma omunye angabe esasicabangela isithandwa sakhe athathe ngokuthi sihambisana naye ngokwezinkinga zasendlini nemcabango.
"Ucansi ngesinye isikhathi alusho ukuya embhedeni kuphela.
Ziningi izindlela zokulenza lwehluke, ukushintsha indawo olwenzela kuyo.
Ngesinye isikhathi ningaze nibe sekhaya.
Lungaqala ngaphandle, nihambe niyoshaywa umoya epaki noma emnyango egcekeni nibambane ngezandla nixoxe izindaba zenu".
"Imizwa izokhula ngokubambana ngezandla nokugijima kwegazi, indlela enibukana ngayo izogcina ithinta imizwa nizibone seningena enkonzweni yasekamelweni,"kusho uDkt Mthembu.Ephetha uthe ucansi aludingi ucatshangwa kakhulu nokuhlelelwa ngoba konke kuqala ngemizwa yabantu nemicabango efanele emqondweni womuntu.
Sehle kakhulu isibalo sezimoto ezidayisiwe
YIZE ukudayiswa kwezimoto eNingizimu Afrika ngenyanga edlule kwehlile uma kuqhathaniswa nesikhathi esifanayo sangonyaka odlule kodwa kungcono kunangoJuni.Izibalo ezikhishwe yiNational Association of Automobile Association of South Africa (Naamsa) zikhomba ukuthi isibalo sokuthengwa kwezimoto ngoJuni sehle ngo-13 646 noma u-26.6% uma siqhathaniswa noJulayi wonyaka odlule.
Zibe ngu-32 396 izimoto ezidayisiwe kanti nyakenye zazingu-46 042.Uma kuqhathaniswa noJuni kungcono ngoba izimoto ezadayiswa zazingu-31 867 nokuyisibalo esehle ngo-30.7% owadayiswa ngoJuni wonyaka odlule.INaamsa ithe nesibalo sezimoto ezithunyelwa ngaphandle sehlile njengoba zibe ngu-24 706 kanti ngesikhathi esifanayo ngonyaka odlule zazingu-35 087.
Lokhu kusho ukwehla ngo-10 381 noma u-29.6%.Kuzona zonke izimoto ezingu-32 396 ezidayisiwe, zilinganiselwa ku-30 325 noma u-93.6% ezithengwe emagaraji, ezingu-3.1% kube ngezezinkampani, u-2.9% wathengwa nguhulumeni bese kuthi ezilinganiselwa ku-0.4% zathengwa yizinkampani eziqashisa ngezimoto.Isibalo sezimoto ezincane sehle ngo-10 552 noma u-35.8% sisuka ku-29 457 owadayiswa ngoJulayi ngonyaka odlule zaba ngu-18 905 kulo nyaka.INaamsa ithe lokhu kungenxa yemithetho ekhona embonini yezokuvakasha njengoba imboni eqashisa ngezimoto ithenge kancane uma kuqhathaniswa kunanyakenye.Amaveni, amatekisi athengiwe abe ngu-11 123.
Lesi yisibalo esehle ngo-2 736 noma * -19.7% uma kuqhathaniswa no-13 859 wangoJulayi ngonyaka odlule.Isibalo sezimoto ezithunyelwa ngaphandle sehle ngo-10 381 noma u-29.6% uma kuqhathaniswa no-35 087 wangonyaka odlule.NgokweWesbank, nazi izimoto ezidayise kakhulu:Toyota Hilux - 3 575Ford Ranger - 1 987Volkswagen Polo - 1 745Volkswagen Polo Vivo - 1 474Isuzu D-Max - 1 340Renault Kwid - 541
Kuphinde kwashona abanye abawu315 kuleli
KUSHONE abanye abantu abangamakhulu amathathu neshumi nesihlanu (315) eNingizimu Afrika emuva kokuhaqwa yiCorona, okwenza isibalo sanyukela ku7 812 kuzwelonke.Lezi zindaba zidalulwe nguNgqongqoshe wezeMpilo kuleli, uDkt Zweli Mkhize, ezinkundleni zokuxhumana izolo.
"Njenganamhlanje, isibalo  esesiqinisekisiwe sabantu asebehaqwe iCovid-19 sesifinyelele ku482 169, isibalo sasebesishiyile sesifinyelele ku7 812 kanti asebeluleme sebengu309 601," kusho uMkhize kuTwitter.Kulabantu aba315 abasishiyile emhlabeni kubalwa abawu121 base-Eastern Cape, abawu96 baseGauteng, abawu55 baKwaZulu-Natal, 34 baseWestern Cape nabangu9 baseNorth West.
"Sidlulisa amazwi enduduzo kwabathandiweyo abasishiyile futhi siyabonga kubasebenzi bezempilo ebebelapha abasishiyile," kusho uMkhize.
Sebebonke asebesishiyile emhlabeni bami kanje: Eastern Cape (1 700), Free State (154), Gauteng (1932), KwaZulu-Natal (767), Limpopo (67), Mpumalanga (65), North West (81), Northern Cape (29) naseWestern Cape (3017).
Isibalo sabahaqekile kuzwelonke sona simi kanje: Eastern Cape (77055), Free State (20398), Gauteng (171574), KwaZulu-Natal (73919), Limpopo (8240), Mpumalanga (13280), North West (18811), Northern Cape (4402), Western Cape (94440) no50 wabangaziwa ukuthi abakuphi.Sebebangaphezu kuka11 000 abantu abahaqekayo kuleli, okwenza lesi sibalo sinyukele ku482 167.
Izimoto zakwa-Opel sezidayiswa yiPeugeot Citroen SA
IZIMOTO zakwa-Opel sezisatshalaliswa yiPeugeot Citroen South Africa (PCSA) eNingizimu Afrika.
Lokhu kuqale ngoJanuwari 1 ngo-2021.Kwenzeka ngemuva kokuzalwa kwenkampani entsha iStellantis, lezi zinkampani zombili ezingaphansi kwayo.
Phambilini i-Opel bekungeyakwaGeneral Motors (GM) kusuka ngo-1929 kuya ku-2017.
Kusuka ngo-2017 bekungeyakwaGroupe PSA, kuze kuba wuJanuwari 16 lapho ingene khona ngaphansi kweStallantis.Ukumenyezelwa kwalezi zindaba kuqondene nombiko oqinisekisiwe  wokuthi i-Opel Corsa entsha, izoqala ukutholakala kule nyanga.
Ifika nenjini engu-1.2 litre kaphethiloli eyi-3 cylinder enamandla angu-55kW.
Uma iqhathaniswa nendala, inciphise isisindo ngo-108kg kodwa icishe ilingane nendala yize isikhala sebhuthi sisikhulu kunendala.Intengo iqala kuR289 900.
Ingcindezi kwabangazitholi izingane
ABESIFAZANE abanomlando wengcindezi yomphefumulo kunamathuba amaningi okuthi babe nenkinga yokukhulelwa.Ongoti bezempilo bathi imithi yokwelapha ingcindezi yomphefumulo nayo inawo umthelela wokuthi abantu besifazane abayisebenzisayo babe nenkinga yokuthola abantwana okwengeza ingcindezi, igcine ingaselapheki.Lezi zinkinga ongoti bezempilo bathi zigcina zidale ukuthi kube muncu ekhaya.USolwazi Renata Schoeman owungoti wokwelulekwa ngokomphefumulo, uthe kubalulekile ukuthi owesifazane onale nkinga ahlale enaye umeluleki wezomphefumulo ngesikhathi eqala indlela yokwelashwa umgudu wenzalo yikhona ezomeluleka uma kwenzeka kuba nesidingo.“Inkinga yomgudu wenzalo kwabesifazane nakwabesilisa iyefana kodwa abesifazane bezwela kakhulu kuyona ngoba umphakathi uhlale ubheke owesifazane kakhulu ngokuthi athole izingane emndenini.
Uma leso sifiso singasenzeki esikhathini esiningi uzithola ehlukumezeka.
Kule nyanga yabantu besifazane kugcizelelwa ukuthi kube nokulingana kwabesifazane nabesilisa, kubalulekile ukubheka ukuthi kubaluleke kangakanani ukuthi uma kuba nenkinga yongakwazi ukuthola abantwana aphathwe ngendlela elinganayo kungakhathaleki ukuthi ungowesilisa noma ungowesifazane,” kusho yena.Inhlangano yezempilo emhlabeni iWorld Health Organisation (WHO), ithi uma owesifazane nowesilisa behluleka ukukhulelisana esikhathini esingangonyaka beya ocansini olungavikelekile, lokho kuchazwa ngokuthi banenkinga yokuthola abantwana.Sekumele babone odokotela abazobasiza ukuze bazame ukulungisa le nkinga.I-WHO ithi abathandanayo abanale nkinga bangu-48 million emhlabeni.ENingizimu Afrika ithi bangu-20% abantu abanenkinga yokuthola izingane, e-Afrika abahlaselwe yile nkinga balinganiselwa ku-30 kuya ku-40% ngenxa yokuthi ezempilo eziqondene nokwelashwa kwale nkinga kuleli zwekazi azikho esimeni esihle.“Abesifazane abanenkinga kubathatha isikhathi ukuthi bamukele ukuthi banenkinga, kwesinye isikhathi bazisola kube sengathi kunokuthile abakwenzile okuholele ekutheni babe nenkinga, abanye bayacasuka bafise ukuhlala bodwa okuholele ekutheni isikhathi esimnandi sokujabula komndeni singabe sisaba khona ngoba owesifazane uhlale ekhala,” kusho uSolwazi Schoeman.Uthe yize udaba lwenkinga yokukhulelwa kuyinkinga okumele yelashwe ngodokotela abaqondene nalo mkhakha kodwa iba nomthelela ezinkingeni zokuphazamiseka komqondo zona ezidinga udokotela wezengqondo.
Ukubhema kwandisa amathuba okuba nesifo senhliziyo
Inhlangano yezempilo emhlabeni iWorld Health Organisation (WHO), ithe * -20% wabantu abangu-1.9 million ababulawa yisifo senhliziyo ngonyaka emhlabeni, lesi sifo sisuke sidalwe wukuthi bayabhema.Le nhlangano nenhlangano yenhliziyo emhlabeni iWorld Heart Federation, basho lokhu nje namhlanje wusuku lokuxwayisa umphakathi ngalesi sifo iWorld Heart Day.UDkt Eduarado Bianco ongusihlalo wophiko olubhekele umthelela kagwayi kwabaphethwe yisifo senhliziyo, uthe ukubhema ugwayi noma ukuhogela ugwayi obhenywa ngomunye umuntu kungakubeka engozini yokuhlaselwa yisifo senhliziyo.“Ukuthatha isinqumo sokuyeka ugwayi kungehlisa amathuba okuthi uthole lesi sifo ngo-50%.
Uma kubhekwa ubufakazi obukhona bokuthi ugwayi uyingozi kangakanani empilweni nokuthi uma uwuyeka ungasizakala kangakanani, kwenza ukuthi kube nesidingo sokuthi abangafuni ukuyeka ugwayi yize benolwazi babizwe ngabantu ababudedengu.
Inhlangano yenhliziyo kumele ibe nemikhankaso efundisa iphinde iqwashise umphakathi ngengozi kagwayi enhliziyweni,” kusho yena.Uthe ucwaningo abalwenzile luveza ukuthi ugwayi ongayenzi intuthu uma ubhenywa unomthelela ekufeni kwabantu abangu-200 000 ngonyaka emhlabeni.“Ugwayi owaziwa nge-ecigarattes uholela ekutheni umuntu anyukelwe wumfutho wegazi, okungesinye sezizathu eziholela ekutheni abantu baphathwe yisifo senhliziyo,” kuxwayisa uBianco.Ucwaningo lweWHO luveza ukuthi iziguli ezinesifo senhliziyo nezinomfutho wegazi ophezulu kunamathuba amaningi okuthi zibe neCovid-19.Kulolu cwaningo kuvela ukuthi kubantu ababulawe yiCovid-19 e-Italy, * -67% wabo ubunezinga lomfutho wegazi ophezulu kanti eSpain kuvela ukuthi * -43% wababulawe yilesi sifo ubunesifo senhliziyo.UDkt Vinayak Prasad wophiko olubhekele umthelela kagwayi ezifeni kwiWHO, uthe kubalulekile ukuthi ohulumeni bamazwe ahlukene babe nezinhlelo zokunqanda izifo ezidalwa wukubhenywa kukagwayi emazweni abo.“Uma singase sikwazi ukuyekisa abantu ukubhema ugwayi kungehla izibalo zabantu abalaliswa ezibhedlela ikakhulukazi njengoba sibhekene neCovid-19.
Ukwenyusa intela kagwayi nokuvalwa kwezikhangiso zikagwayi kungasiza ekutheni abanye abantu bayeke ukubhema, “ kusho uDkt Prasad.
Igabe ngobuchwepheshe iBMW 3 Series
FANELESIBONGE BENGUNJENGOBA zingenisile izimoto eziphakeme amaSport Utility Vehicle emhlabeni jikelele kodwa iBMW 3 Series  ilokhu imile ayiyi ndawo.Ime kufanele ngoba ukuyibuka kude nokungena phakathi kuyo uhambe ngayo kuyakukhanyisela ukuthi yimoto  eseqophelweni eliphezulu kangakanani.Kule minyaka edlule kwaBMW badayise izigidi zama-3 Series nokufakazela ukuthandwa nezinga layo.Ekhona njengamanje iG20 ayikhiqizwa embonini yale nkampani iPlant Rosslyn ePitoli njengokudlule kodwa itheleka  kwelengabadi isiphelele.Ngaphandle iyabukeka futhi yona ithe ukuba nkudlwana kunendala.
Ngaphambili inamaLED lights kanjalo nama-fog  lights angamaLED ngezansi.
Enze omkhulu umsebenzi kunenkungu ekhasa phansi ngikhuphuka eMthonjaneni.
Iziphathimandla kumele zisilungisele olayini abamaka umgwaqo zifake namakati ngoba kuba nzima impela.
Nangemuva kukhona amaLED lights athanda ukuba mpisholo mbijana nayenza ibukeke kahle.Ngaphakathi akubuzwa ukuthi yimoto yomndeni kwazise ivulekile.
Inezihlalo zesikhumba ezilayisha abagibeli abahlanu kanti ebhuthini isikhala wudedangendlale.
Kuba yinto elula nje ukulalisa izihlalo bese sithi xaxa.Uma isihamba emgwaqweni iwubukhosi.
Inenjini eyi-2.0 turbo eyi-four cylinder kaphethroli.
Inamandla angu-135kW/300Nm bese isebenzisa u-gearbox ozishintshayo.
Ngo-100km ibidla amalitha kaphethroli angu-7.4.
Iyanamathela emgwaqeni futhi okungichazayo wukuthi intofonotofo futhi ithule.
Amajika iwashaya kalula ngaphandle kwenkinga futhi amandla iwathumela kahle emasondweni ngokushesha.I-BMW 3 Series inenqwaba yobuchwepheshe besimanje obenza impilo ibe lula.
Kubalwa ukuthi isho uma kukhona imoto eseceleni kwakho, izihambele futhi izijikise yona isiteringi uma iphuma emzileni, izihlehlele uma iphuma lapho ipake khona, Head-Up Display, ikhamera ngemuva nokunye.Ine-touchscreen lapho udlala khona umsakazo, ufunda izindaba, uxhume iselula nge-Apple CarPlay, ubone imininingwane ngemoto nokunye.Uphinde ukhulume nayo ngokuthi “Hey BMW” bese uyitshela ofuna ikwenze njengokushintsha amazinga okushisa ngaphakathi.
I-BMW 320i ikahle iphelele kodwa uma ufuna ecishe ibe ngangayo kodwa enamandla futhi eyongayo, i320d iyona umakhonya.InaniIqala kuR693 800
Uqwashisa abazali ngokumele bakwenze njengoba izikole zivuliwe
ABAZALI babhekene nomsebenzi omkhulu wokulungiselela izingane zabo ngokomqondo njengoba sezibuyele esikoleni.Lokhu kushiwo uNksz Nqobile Kweyama oyi-Educational Psychologist, oluleka abazali ngokumele bakulindelele njengoba izikole zivulwe phansi kwezimo ezingajwayelekile.Uthe abazali kumele bangazifihleli izingane, bazitshele amaqiniso ukuthi isikole asisafani nakuqala.Ukugqoka izifonyo yinto ebingenziwa esikoleni, uNksz Kweyama uthe izingane kumele ziqeqeshwe emakhaya.“Abazali kumele baphendule yonke imibuzo izingane ezinayo ngesimo esibhekene naso.
Bajwayele ukuzifihlela kodwa sekumele zitshelwe amaqiniso.“Okuqaphelekayo wukuthi abazali yibona abasaba kakhulu ukwedlula izingane ngalolu bhubhane.
Njengoba kuvulwe izikole namanye amabanga esazolandela, besaba ukuthi izingane zabo aziphephile,” kuchaza uNksz Kweyama.Ugcizelele ukuthi lesi yisikhathi sokuthi abazali babambisane nothisha ngokwedlulele.Uthe kumele izingane zifundiswe ngendlela efanele yokugqoka izifonyo, zijwayele nokugeza izandla ekhaya.
Uveze ukuthi lokhu kuzokwenza ukuthi kube lula nasesikoleni.“Izingane azifuni ukungakhululeki, abazali kumele baqinisekise ukuthi bazitholela izifonyo ezingeke zizixake ukuze zingazikhumuli,” kusho yena.Mayelana nomsebenzi omningi wesikole ozobhekana nabafundi njengoba bebehleli emakhaya izinyanga ezimbili, uNksz Kweyama uthe nalapho kudingeka izingane zesekwe ngokomqondo.Ukhuthaze abazali ukuthi baxhumane nabeluleki bezengqondo uma bebona ukuthi isimo singaphezu kwamandla.
Nokho uthe ucwaningo luveza ukuthi izingane ziyakwazi ukusheshe zibambe futhi ziyakwazi nokumelana nanoma yisiphi isimo.
Uthe zidinga ukwesekwa ngayo yonke indlela.Abafundi baka-matric nabakwaGrade 7 bavule okokuqala ngoMsombuluko kuleli, emuva kokuhlala emakhaya kusukela ngoMashi ngemuva kukuqubuka kweCovid- 19.
Abanye abazali babe manqika ngokubuyisela izingane ezikoleni besabela ukuphepha kwazo.
Kunzima ukudlulisa kwabashonelwa yizingane zisencane
UKUSHONELWA yingane isanda kuzalwa, yinto ehlale yenzeka kwabesifazane abaningi, kodwa bambalwa abathola usizo nokwesekwa okwanele ukuze bakwazi ukuqhubeka kahle nempilo yabo.Ziningi nezinto ezenziwayo uma owesifazane ezothola umntwana, njengokubikwa kwesisu kubo kayise wengane, ukwenziwa kwebaby shower, ukuyetha amagama, ukuyibheka ubulili kanjalo nokuthengwa kwezimpahla nokulungiselela kabusha igumbi ezolala kulo nonina.
Abantu abasekhaya nabo basuke sebelindele izindaba ezimnandi zokuzwa ukuthi usebelethile esibhedlela unina wengane.
Kodwa kwabanye abantu besifazane kuba yizindaba ezimbi zokuthi  ingane  ishonile esayibeletha noma engakabelethi unina.
Lokhu akukhethi bala,kwenzeka ngendlela efanayo kwizimpunyela, osaziwayo, abantu abasemazingeni aphansi ngisho nakubahlengikazi nodokotela besifazane.
UNtombi Ngcobo ongumculi, umethuli wezinhlelo  zethelevishini nomsakazi ungomunye wosaziwayo abake babhekana nalesi simo.
Emuva kokushonelwa yindodana wezwa ubuhlungu obungapholi kalula kwaze kwaba uthola usizo ekhaya nakongoti.
Uthe yingakho waqala nenhlangano ebizwa ngeMother's of Angel lapho kuhlangana khona abesifazane abashonelwe yizingane bakhulume ngezimo zabo nongoti abahlukene.Owesifazane owashonelwa ingane  ngo-2001 utshele leli phephandaba ukuthi kwakungelula ukwamukela kwaze kwaba uthola indodana eminyakeni emibili eyedlule.
Yize engakhohliwe yingane  yakhe yokuqala kodwa uthe akusefani, usethanda ukuxola njengoba eseze waba nomunye umntwana.
"Kujwayelekile emakhaya ukuthi umuntu uma eshonelwe ingane  kube yinto edlulayo ngoba nomngcwabo wenziwa ngakusasa.
Into ebhekwa abakusiza ngayo ukuthi bakugeze.
Akekho umuntu ozikhathazayo ngokukubuza ukuthi kuyaba yini ngcono.
Ngibona sekungcono manje ngoba esibhedlela uyabuzwa ukuthi uyalufuna yini usizo bakululeke.
Mina kwakuba buhlungu njalo uma kukhona onengane encane ekhaya noma uma ungibona eyomuntu engangixukuza naye," kusho lo wesifazane.
Ungoti wezempilo kumkhakha weSociology eBoston University, uDeborah Carr, uke waveza kulo nyaka kwiwebsite yeFatherly ukuthi nakobaba kusuke kuzwela benengcindezi ngokomqondo nokhwantalala.
UDeborah uthi  nanoma yimuphi umuntu wesilisa kuyamkhathaza ukushonelwa yingane ngoba emqondweni wakhe usuke ezilungiselele ukuyinakekela ayivikele.
Ukushona kwengane kwenza owesilisa azibeke icala noma azisole ngezinto engabe uzenzile ukushintsha isimo.Okungakusiza ukudlulisa -Ukubonana nongoti abeluleka imindeni abazokwazi ukukulekelela ukudlula kulesi simo.-Hlangana nabanye abantu abake babhekana nesimo esifanayo nabazokwazi ukuthi uzizwa kanjani.-Ungajahi ukuthola omunye umntwana ukuvala isikhala noma ungasondelani nengane yomunye umuntu ukuvala isikhala seyakho.-Qhubeka wenze izinto ezikujabulisayo nenhliziyo izoya ngokwamukela futhi ukhumbule nobumnandi bempilo.-Khuluma nophathina wakho ngendlela ozizwa ngayo nithole usizo kuze kube niyahlela ukuthola omunye umntwana.
I-Corona kayiyi ndawo: inhlangano yezeMpilo
SEKUPHELE izinsuku ezinhlanu izibalo zabahaqwa yiCovid-19 kuleli ziba ngaphezulu kuka-5 000 ngosuku.Lokhu kwenyuka kwezibalo zeCovid-19 kutolikwa ngokuthi sesisemome isiqubu sesithathu sokuhlasela kweCovid-19 kuleli.
Kwezinye izifundazwe lesi siqubu sesingenile.Izibalo zakamuva zikhomba ukuthi bangu-5 074  abahaqwe yileli gciwane emahoreni angu-24 okuholele ekutheni izibalo zabahaqwe yileli gciwane zibe ngu-1 696 564.Ababulewe yileli gciwane emahoreni angu-24 bangu-56 osekuholele ekutheni babe ngu-56 974 ababulelwe yileli gciwane selokhu langena kuleli.Kulaba bantu abangu-56 abashonile, abayisithupha ngabaseFree State, abayisikhombisa abaseGauteng, abangu-15 abaseNorthern Cape, oyedwa owaKwaZulu-Natal, abayisithupha abaseWestern Cape.
UMnyango wezeMpilo kuleli esitatimendeni uthe u-93% wabebenaleli gciwane sebeluleme okusho ukuthi abantu abangu-1 578 033 sebeluleme.UDkt David Nabarro wenhlangano yezempilo emhlabeni i-World Health Organization (WHO), ucashunwe kweminye imithombo yezindaba ethi okwamanje ukuqeda iCovid-19 akuyona into engenzeka.Uthe igciwane lizoqhubeka nokuziphindaphinda okuzoholela ekutheni imigomo ekhona ingabe isasebenza ngendlela ebilindelekile.
Into okumele yenzeke ukuthi abantu bafunde ukuphila nalo igciwane.
"Ukuphila neCovid-19 yinto okumele sizifundise yona ngoba kuyabonakala ukuthi leli gciwane lisazoba khona isikhathi eside," kusho yena.Uqhube wathi into okumele abantu bayiqaphele kakhulu ukuthi ukuthelelana kwaleli gciwane kulawuleke, kungabi phezulu kakhulu.
Abama-medical aid bazokhokhela ukugonywa kwamalungu
WONKE ama-medical aid kuleli azokukhokhela ukugonywelwa kweCovid-19 kwamalungu awo.Umkhandlu wama-medical aid kuleli uthi ukugonyelwa kweCovid-19, sekufakiwe ngaphansi kwezinto ezikhokhelwa yi-medical, iPrescribed Minimum Benefits (PMB).UNgqongqoshe wezeMpilo kuleli, uDkt  Zweli Mkhize, wamukele indlela ahlelwe ngayo ama-PMB kuwo okukhona nokuthi i-medical aid ikhokhele nokwelashwa okuphuthumayo, kuhlanganisa nezifo ezingu-25 ezingamahlalakhona kanye nezinye izifo ezingu-271.Ukuhlolelwa iCovid-19, ukulawulwa kwayo nokuphefumula ngomshini konke kufakwe ohlwini olusha lwama-PMB, azokhokhelwa ama-medical aid kungakhathalekile ukuthi ilungu likuluphi uhlelo lwe-medical aid.Uhulumeni wakuleli kulindeleke ukuthi uqale uhlelo lokugonywa kwabasebenzi bezempilo njengoba umgomo ongenela abangu-1 million,  okhiqizwe yi-AstraZeneca, usufikile kuleli.Isikhulu esiphezulu kwaMomentum Health Solutions, uMnuz Damian McHugh, sithe ikhava yeCovid-19 izozimela, ayizuthathwa emalini ebhekelele ukugula kwelungu eyaziwa ngama-savings.UMnuz Lee Callakopen waKwaBonitas Medical Aid, uthe bazokhokhela nokugoma kwamanye amalungu abhaliswe ngumnikazi we-medical aid ngaphansi kwakhe.Uthe basohlelweni lokuhlanganisa ulwazi lwamalungu abo ukuze akwazi ukubhalisa esebenzisa i-online ukuze akwazi ukuyogoma.
"Lo mgomo uphindwa kabili, ukubhalisa ngalolu hlelo kuzokwenza ukuthi umuntu azi ukuthi kuzomele abuyele nini futhi ukuyogoma," kusho uCallakopen.UMkhize uthe amalungu omphakathi angenayo i-medical aid azokhokhelwa uhulumeni.
"Wonke umuntu osengcupheni yokuthola iCovid-19 uzogonywa.
I-medical aid izokhokha, uma usuphumile kuyona uhulumeni uzokukhokhela," kusho yena
Liphezulu izinga leCitroën C3
IMOTO: CITROËN  C3INTANDOKAZI yemoto yakwaCitroën okuyiyo edayisa kakhulu, iC3 ithuthukisiwe ngenhloso yokuqhubeka nokudoba abathengi.Isesigabeni sama-hatchback amancane lapho ibanga khona abathengi nezimoto, okukhona kuzo iVW Polo, Hyundai i20, Kia Rio nezinye.I-C3 okungeyesizukulwane sesithathu ekhona emakethe, yethulwa ngasekupheleni kuka-2016.Uma iqhamuka uzoqaphela ingaphambili elishintshiwe, bese kuba namaLED headlights, LED daytime running lights, ama-fog lights kwiShine futhi nangemuva inamalambu angamaLED.Ifika nemibala emisha eyisithupha, okwazi ukuthola kuyo nokhakhayi oluhlukile umbala.Ngaphakathi izihlalo zintofontofo futhi kwaCitroen bathi bathuthukise nendlela onciphe ngayo umsindo ongenayo.
Isikhala ebhuthini singu-300 litres.Inezinto eziningi njengamarimu aphakathi kuka-15 inch no-16 inch, ama-wiper azishayayo uma lina, ama-sensor asiza uma upaka ngemuva, 7 inch touchscreen okwazi ukuxhuma iselula nge-Apple CarPlay noma i-Android Auto.
Iyasho uma umshayeli engasanakile, ine-cruise control nokunye.
Konke kuya ngenhlobo yakho njengoba zihlukene kabili, kuyiShine neFeel.Izinjini zihlukene kabili.
Kukhona i-1.2 PureTech enamandla angu-60kW ne-torque engu-118Nm futhi engenayo i-turbo.
Uyithola kwiFeel kuphela futhi isebenzisa i-gearbox eyi-5 speed eshintshwayo.
Ngo-100km bathi idla amalitha kaphethroli angu-5.7.EkwiShine nayo ingu-1.2 litre kodwa umehluko wayo wukuthi ine-turbo futhi inamandla athe xaxa njengoba engu-81kW.
Itorque yayo ingu-205Nm futhi usebenzisa i-gearbox ezishintshayo eyi-6 speed.
Ngo-100km bathi idla amalitha kaphethroli angu-6.Ngesikhathi yethulwa sithole ithuba lokushayela iShine.
Ihamba kamnandi intofontofo futhi amandla ezwakala ekwazi ukuyithwala bese iyathula ngaphakathi, uwuzwe kancane umsindo wenjini engu-3 cylinder.Ngakwezokuphepha izinto enazo ngamabhreki e-ABS, EBA, EBD, TCS ne-ESP.
Ayihlehli uma isuka entabeni, ine-central locking, ama-airbag ngaphakathi futhi iyasho uma kunesondo elehlelwe wumoya.IntengoAmananiC3 1.2 Pure Tech Feel 60kW 5MT MY21R 269 900.00C3 1.2 Pure Tech Shine 81kW S&S EAT6 MY21R 324 900.00Ifika ne-service plan yeminyaka emithathu noma u-60 000km ne-warranty yeminyaka emihlanu noma u-100 000km.
Kugqugquzelwa omama ukuthi bazincelise ubisi lwebele izingane
Mbali Khanyile UGQUGQUZELE omama ngokubaluleka kokuncelisa izingane zabo ubisi lwebele uNgqongqoshe wezeMpilo KwaZulu-Natal, uNkk Nomagugu Simelane-Zulu ngesikhathi kwethulwa izibalo zabantwana abazalwe ngosuku lokuqala ku2021.Ungqongqoshe ohalalisele  yonke imindeni yezingane ezizalwe ngalolu suku, uthe umnyango uyakholelwa  kakhulu  ekutheni uzihluphe ngesimo sempilo yezingane.
Uthe  kusemqoka ukuthi wonke umzali ancelise ingane yakhe ubisi lwebele  ngoba lubalulekile emzimbeni wayo.“ Siyazi ukuthi akusiyo into ehlale ilula ukuncelisa ingane ubisi lwebele kodwa sithi abazame omama njengoba ludlala indima enkulu ekwakheni izakhamzimba enganeni.
Lolu hlobo lokuncelisa alugcini nje kuphela ngokwakha izakhamzimba kodwa luphinde luqinise ubudlelwano obuhle phakathi kwengane nonina wayo,” kusho uNgqongqoshe.Eqhuba uthe kumele omama balihloniphe ishadi elibafundisa ngokukhuliswa nokunakekelwa kwezingane ukuze zihlale ziyimiqemane ngaso  sonk iikhathi.Zingu-140 sezizonke izingane ezizalwe  ngosuku lokuqala ku-2021 ngokwembiko yomnyango wezempilo esifundazweni.
Zingu-77 izingane zabafana  ezizalwe ngalolu suku.
Angu-63 amantombazane esewonke.UNksz Slindile Mkhize (35) waseNhlungwane, KwaSiqobelo otete amawele esibhedlela, iNkonjeni eMahlabathini, ubonge abasebenzi balesi sibhedlela ngokumlekelela ekuteteni izingane zakhe ngale kokuhlangabezana nenkinga.“ Ngibonga indlela abangeseke ngayo  onompilo baseNkonjeni ngesikhathi bengitetisa.
Bekunzima kodwa ngikwazile ukunqoba ngenxa yendlela  abebengisingethe ngayo,” kubonga uNksz Mkhize, umama wamawele.
Abangaboni bafuna ukugomela              iCovid-19 kuqala
ABANGABONI KwaZulu-Natal bafuna ukuthi uhulumeni ababhekelele, babe ngabanye babantu abazogoma kuqala njengengoba kuqala isigaba sesibili sokugomela iCovid-19 namhlanje.NgoLwesihlanu, inhlangano ebhekelela abakhubazekile, iGezephi Foundation, ibe nesigcawu sokubonisana  sabangaboni ebesiseThekwini lapho beveze khona izinkinga ezibenza babe sengcupheni yokuthola iCovid-19.UNksz Slindile Makhaye, weBlind Youth Organisation, uthe bayafisa ukuthi uhulumeni nabo ababeke eqhulwini ngoba basengcupheni yokutheleleka ngaleli gciwane.
"Njengoba singaboni nje, sibambelela endololwaneni yomuntu ukuze sikwazi ukuzwa umzimba wakhe ukuthi wenzenjani.
Indololwane njengoba kuneCovid-19 kuthiwa abantu abakhwehlelele kuyo, okwenza ukuthi thina sibe sengcupheni ngoba sibambelela kuyo singazi ukuthi kuke kwakhwehlelelwa kuyo.
Njengamanje sibambelela esandleni kodwa lokho akuphephile ngoba awawuzwa umzimba womuntu," kuchaza uNksz MakhayeUqhube wathi ngaphandle kwalokho, njengoba bengaboni basebenzisa izandla zabo bathinte ukuze bezwe ukuthi abukho yini ubungozi.
"Sibona ukuthi kwasekuqaleni ngesikhathi uhulumeni ebheka izindlela zokunqanda ukusabalala kwaleli gciwane, akazange amcabangele umuntu ongaboni.
Sifisa ukuthi lokho akulungise ngokuthi sibe ngabanye abantu abazogoma kulesi sigaba sesibili,"  kusho yena.Usihlalo weGezephi Foundation, uMnuz Siya Zondi, uthe lesi siphakamiso basidlulisele kubaphathi bophiko lwabakhubazekile ehhovisi likaNdunankulu waKwaZulu-Natal naseMnyangweni wezeMpilo kulesi sifundazwe banethemba lokuthi sizofinyelela kuNgqongqoshe wezeMpilo, uDkt Zweli Mkhize.UMnyango wezeMpilo kuleli uthunyelelwe imibuzo  mayelana nokuthi abangaboni ngabe bayingxenye yini yabazogonywa kulesi sigaba.
Kuze kwashaya isikhathi sokushicilela ungakaphenduli.
Sekuyavotwa emncintiswaneni weSouth African Car of the Year
KUZOBA ngokokuqala ngqa emlandweni womncintiswano wemoto yonyaka i-2021 South African Car of the Year ukuthi kube khona namavoti omphakathi.Ngokujwayelekile kulo mncintiswano osuneminyaka ukhona kujaja izintatheli zezimoto ezingamalungu agcwele enhlangano iSouth African Guild of Motoring Journalists.Kulo nyaka kwakhiwe umunxa omusha iMotoring Enthusiast's Choice Trophy lapho imoto ezonqoba iyobe ikhethwe umphakathi ngamavoti.Abavotayo bazozibeka ethubeni lokuhlomula ngomklomelo wokuyofunda i-Advanced/Defensive Driver Training kanjalo ne-4x4 Off-Road Driver Training.Ukuvota kungenwa ku:  https://survey.app.do/sa-car-of-the-year-2021 kanti kuvalwa ngo-5 ntambama ngoJuni 11.Izimoto ezivotelwayo yilezi:Audi A4BMW 4-seriesHyundai Grand i10Hyundai VenueHyundai i30 NHyundai CretaKia SeltosLand Rover Defender 110Mazda CX-30Mercedes-Benz E-ClassMercedes-Benz GLAOpel CorsaPeugeot 2008 SUVPorsche TaycanPorsche 911 Turbo SSuzuki Vitara BrezzaSuzuki S-PressoToyota Corolla Sedan XS and XRToyota StarletToyota HiluxToyota Land Cruiser PradoVolkswagen T-RocVolkswagen Caravelle
Abakuleli bayafuna ukugomela iCovid-19
U-71% wabantu bakuleli uzimisele ngokugomela iCovid-19 ukuze uphephe kulesi sifo.
Lokhu kusho ukuthi abayisikhombisa kwabawu-10 abanankinga nokugoma.
Lezi zindaba zivezwe wucwaningo lwakamuva olubizwa ngeNational Income Dynamics Study (Nids) Coronavirus Rapid Mobile Survey (Cram) olwethulwe ngokusemthethweni kwi-webinar yayizolo.UMnuz Nic Spaul ongumcwaningi ozinze eNyuvesi yaseStellenbosch uveze ukuthi bawu-29% abantu abangathandi ukugomela iCovid-19 kanti basaba ukuthi umgomo uzobadalela ezinye izifo.Uthe iningi lalabo abasaba ukugoma lifunda kakhulu izindaba ezingaqinisekisiwe ezinkundleni zokuxhumana.Ucwaningo luveze ukuthi abantu abasha abaneminyaka ewu-18 kuya ku-25 abathandi ukugoma uma kuqhathaniswa nabadala abaneminyaka engaphezu kuka-25.U-73% wabadala abaneminyaka ewu-35 kuya ku-59 bazwakalise ukuthi bazimisele ngokugoma.“Sithole ukuthi abantu abanezifo ezingalapheki bazimisele ngokugoma kanjalo nabadala.
Ucwaningo lwethu luveze ukuthi abakhuluma isibhunu (42%) bayasaba ukugomela iCovid-19.
U-25% kuphela wabantu abasaba ukugoma abakhuluma isiZulu, isiXhosa, isiPedi nezinye izilimi.
Abantu abangasabi ukugoma yilabo abakhuluma iTshiVenda njengoba sithole ukuthi wu-18% kuphela omanqika,” kusho uSpaul.UMnuz Reza Daniels ongumcwaningi eNyuvesi yaseCape Town, uveze ukuthi ukuqubuka kweCovid-19 kushintshe indlela yokufunda ezikoleni.Abafundi bamabanga aphansi ezikoleni okungakhokhwa kuzo balahlekelwe wu-75% wezifundo zabo.Uthe izingane ezifunda kulezi zikole aziyi njalo esikoleni futhi azikwazi ukwenza umsebenzi emakhaya uma kuqhathaniswa nalezo ezifunda ezikoleni ezikhokhayo, ezinezinsiza zobuchwepheshe besimanje.Uveze nokuthi izingane bezingakutholi ukudla kahle njengoba bezisemakhaya kanti namanje u-43% kuphela okwazi ukuphakelwa ezikoleni.“Sithole ukuthi isibalo sezingane ezilala zingadlile sehlile njengoba izikole zivuliwe sasuka ku-16% saya ku-14% ngoFebhuwari noMashi walo nyaka uma siliqhathanisa noNovemba noDisemba wonyaka odlule.
U-67% wabantu esikhulume nabo uveze ukuthi awunayo imali yokuthenga ukudla yingakho izingane zilala zingadlile.
Lokhu kukhombisa ngokusobala ukuthi izingane kufanele zidle esikoleni,” kusho uDaniels.Uthe othisha ababulawa yiCovid-19 abavamisile ukuyithola esikoleni ngoba abanye bebeshona nangesikhathi izikole zivaliwe.Ucwaningo lweNIDS-CRAM lwenziwa abacwaningi abawu-30 bamanyuvesi amahlanu aseNingizimu Afrika okungeyaseCape Town, Stellenbosch,Wits, Rhodes neyaseJohannesburg.Ucwaningo oluphelele lutholakala ngokuvakashela u-cramsurvey.org.
Uhlelo lokutshalwa kwemithi yokwelapha ngokwesintu
KWETHULWE uhlelo lokutshalwa kwemithi yokwelapha ngokwesintu eMadlangeni, eNewcastle, ngeledlule ukuqhakambisa amakhambi esintu ase-Afrika.USomlomo kuMasipala waseMajuba, uNksz Phumzile Mgcina, uthe bebephendula nenhlabamkhosi kaNdunankulu waKwaZulu-Natal, uMnuz Sihle Zikalala, yokuthi bangashiywa ngaphandle abelaphi bendabuko ngesikhathi ethula uhlelo lwezolimo.Emikhandlwini ewu-11 yaKwaZulu-Natal, iMajuba –  esanda kuthola indawo okuzotshalwa kuyo – iyona kuphela esinohlelo olucacile lokutshalwa kwemithi yesintu.“Inkosi yesizwe uSphamandla Khumalo, usisikele endaweni yakhe lapho kuzotshalwa khona imithi.
Sithole indawo ewu-15 hectares ezosiza abelaphi bendabuko ukutshala imithi engasatholakali kwezinye izindawo.
Kuyo kuzotshalwa izihlahla ezidingekayo futhi izolawulwa ngabelaphi bendabuko okuyibona abayaziyo imithi edingekayo nabezemvelo abavikela ukucekelwa phansi kwezihlahla.
Ngokwezinhlelo esinazo imithi ezotshalwa khona izosetshenziswa ukuthi kuthakwe imithi ezohlolwa ngokusezingeni lezempilo ukuze ingagulisi abantu uma belashwa ngayo.
Sifuna nokuthi imithi yabo ikwazi ukusebenziseka ezingeni lomhlaba.
Lolu hlelo aluzogcina ngokusiza abelaphi bendabuko kodwa luzovula namathuba omsebenzi,” kusho uNksz Mgcina.Uhlelo lwenganyelwe ngokubambisana phakathi kukamasipala, noMnyango wezeMvelo, uMnyango wezeMpilo KwaZulu-Natal, owezokuThuthukiswa koMnotho, owezoLimo, i-University of KwaZulu-Natal (UKZN) ebimelwe nguSolwazi Nceba Gqaleni nesigungu sabelaphi bendabuko.USihlalo wesigungu sabelaphi bendabuko eMajuba, uDkt David Shabalala, uthe uhlelo luzobasiza ukuthi umsebenzi wokwelapha ungabukeleki phansi.“Sifuna ukuthi abantu bangabi namahloni okusebenzisa imithi yesintu.
Indlela ezobukeka ngayo uma isithakiwe izokwenza uhlonipheke umsebenzi wabelaphi bendabuko.
Sifuna nokuqinisekisa abantu ukuthi izicubu zabantu azingeni emithini yokwelapha kodwa umuntu osebenzisa izicubu zomuntu, akayona inyanga ungumthakathi,” kusho uDkt Shabalala.Uthe bafuna ishintshe indlela imithi yesintu ebukwa ngayo e-Afrika.
IMajuba kuseyiyo kuphela egxile enohlelo olwaphasiswa wuhulumeni eminyakeni edlule.
Uvalo lukhulu ngokugadla okwesibili kweCovid-19
INHLANGANO yezempilo emhlabeni iWorld Health Organisation (WHO), ithi izinyanga ezizayo zisazoba nzima njengoba amazwe amaningi eseqalile ukubona izibalo zabahaqwa yiCovid-19 zenyuka.UMqondisi-jikelele we-WHO, uDkt Tedros Adhanom Ghebreyesus, uthe amazwe okubukeka sengathi azoba senkingeni kakhulu yilawo okunezinkomba zokuthi asengcupheni yokuthi ahlaselwe yisivunguvungu sesibili seCovid-19 njengamanje.Uthe maningi kakhulu amazwe aseqalile ukubona izinkomba zokuthi kungenzeka ahlaselwe yisivunguvungu sesibili seCovid-19.“Izinyanga ezizayo zizoba nzima kanti amanye amazwe sekubonakele ukuthi azothwala kanzima kakhulu kunamanye.
Maningi kakhulu amazwe kumanje anezibalo zabahaqwa yileli gciwane ezenyukayo.
Iziguli eziningi kuwo sezilaliswe ezibhedlela emagunjini abadinga ukunakekelwa okuthe xaxa.
Njengamanje siseku-Okthoba okusho ukuthi uma isimo siqhubeka ngale ndlela kuzoba nenkinga yokushoda kwemibhede ezibhedlela,” kusho yena.Unxuse abaholi bamazwe ukuthi bahlale besiqaphile isimo emazweni abo, uma kuba nesidingo basheshe bathathe izinyathelo ezifanele zokunqanda ukusabalala kwaleli gciwane.Izibalo zakamuva zikhomba ukuthi bangu-42 million emhlabeni abahaqwe yiCovid-19, abashonile bangu-1.1 million.UDkt Maria van Kerkhove, weWHO e-Europe, uthe isimo sakwamanye amazwe ase-Europe siyakhathaza, njengoba sekukhona amazwe asenezibalo ezintsha zabahaqwe yileli gciwane.“Kwamanye amazwe lezi zibalo ziba wuhhafu wezibalo ebezikhona ngamahora angu-24.
Lokhu kuyakhathaza impela.
Imibhede ebekelwe ukulalisa iziguli ezidinga ukunakekelwa okuthe xaxa, uma ukuhaqeka kwabantu kwenyuka ngendlela efanayo emasontweni ambalwa imibhede izobe isiphelile,” kusho uDkt Van Kerkhove.Amazwe okubikwa ukuthi asenezinkomba zokuthi angase ahlaselwe yisivunguvungu sesibili ngokushesha kubalwa iSpain, Hong Kong neMexico.KwaZulu-Natal uNdunankulu uMnuz Sihle Zikalala uzwakalise ukukhathazeka ngokuthi ziyanyuka izibalo zabahaqwa yileli gciwane.
Liphezulu izinga leRanger XL Sport futhi iphephile
IFORD Ranger ingenye yezimoto ezidayisa kakhulu eNingizimu Afrika.Yize kunjalo kodwa iFord Motor Company of Southern Africa, ayisongile izandla kunalokho iyaqhubeka nokwenza izindlela zokuyithuthukisa ukuze ihehe kubathengi futhi iqhubeke nokuba yintandokazi.Bathathe iRanger XL bayifaka isport pack esishintsha indlela ebukeka ngayo baphinde bengeza ngokuningi  kuyo.
Ukuyenza ihluke kuneXL ejwayelekile, ifika negrille emnyama engathi iyacwebezela, amarimu angu-17 inch amnyama, tubular sports bar ngemuva nobhampa omnyama.IFORD Ranger ingenye yezimoto ezidayisa kakhulu eNingizimu Afrika.Yize kunjalo kodwa iFord Motor Company of Southern Africa, ayisongile izandla kunalokho iyaqhubeka nokwenza izindlela zokuyithuthukisa ukuze ihehe kubathengi futhi iqhubeke nokuba yintandokazi.Bathathe iRanger XL bayifaka isport pack esishintsha indlela ebukeka ngayo baphinde bengeza ngokuningi  kuyo.
Ukuyenza ihluke kuneXL ejwayelekile, ifika negrille emnyama engathi iyacwebezela, amarimu angu-17 inch amnyama, tubular sports bar ngemuva nobhampa omnyama.Ebesihamba ngayo ibinesitebhisi sokugibela eceleni osifaka uma uthanda nesenza kube lula ukugibela ngoba iphakeme, yabe isifakwa nopende wokuvikela isikhenke.
Ngaphakathi uyakwazi ukususa iSYNC1 esikhaleni sayo ufake i-infotainment system engu-8 inch touchscreen.
Ukwazi ukuxhuma iselula nge-Apple CarPlay noma i-Android Auto.Inamawindi kagesi ngaphakathi, aircon, nesikhala esikahle sabagibeli.
Ukungabikhona kolayini abaqeda inkungu ewindini langemuva namasensor asiza uma upaka kuyakukhumbuza ukuthi iXL Sport yiveni elifana neXLT, Wildtrak, Thunder neRaptor.Emgwaqweni ihamba ngenjini engu-2.2 litre enamandla angu-118kW netorque engu-385Nm.
Ihamba ngogearbox oyi-6 speed ozishintshayo.
Ihamba kamnandi emgwaqeni futhi intofontofo nokuyinto amaveni akwaFord agabe ngayo.Noma uyifaka obhuqwini ayinankinga kwazise yi-4x4 futhi asikho nesidingo sokuma uma uyishintsha ku-2H uyifaka ku-4H.
Iphinde ibe no-4L nediff lock.
Ngo-100km ibidla amalitha kadizili angu-9.6.Ezokuphepha enazo kubalwa ihill launch assist, roll-over mitigation, ABS ne-electronic brakeforce distribution, traction control, hill descent control nokunye.IntengoR559 500Ifika neservice plan yeminyaka eyisithupha noma u-90 000km, warranty yeminyaka emine noma u-120 000km, roadside assistance yeminyaka emithathu necorrosion yeminyaka emihlanu.
IToyota Hilux idayise okuzedlula zonke ngoFebhuwari
KUQHUBEKILE ukwehla kokuthengwa kwezimoto njengoba izibalo zangoFebhuwari zikhomba ukuthi zincane uma kuqhathaniswa noFebhuwari wonyaka odlule.INaamsa ithe kwenzeke obekulindelekile njengoba izibalo ziqhathaniswa nezangaphambi kokubhebhetheka kweCovid-19 ngonyaka odlule.Ngenyanga edlule kudayiswe izimoto ezingu-37 521 nokuyisibalo esehle ngo-5 775 noma u-13.3% uma kuqhathaniswa no-43 296 owadayiswa ngoFebhuwari wonyaka odlule.Isibalo sezimoto ezidayiswe ngaphandle naso sehlile njengoba zibe ngu-29 582.
Lesi yisibalo esehle ngo-2 561 noma u-8.0% uma kuqhathaniswa noFebhuwari wango-2020 lapho kwaphuma khona izimoto ezingu-32 143.Kuzona zonke izimoto ezingu-37 521 ezidayisiwe, ezilinganiselwa ku-31 635 noma u-84.3% udayiswe emagaraji, u-10.0% uthengwe yizinkampani eziqashisa ngezimoto, u-3.4% uthengwe nguhulumeni kwase kwathi u-2.3% kwaba ngowezinkampani.Isibalo sezimoto ezincane esime ku-24 270 sikhomba ukwehla ngo-5 325 noma u-18.1% uma kuqhathaniswa nezingu-29 622 ezadayiswa ngesikhathi esifanayo ngonyaka odlule.Izinkampani eziqashisa ngezimoto zithenge u-14.4% ngoFebhuwari.Isibalo sezimoto zokusebenza, amaveni namatekisi sehle ngo-370 noma u-3.2% njengoba zibe ngu-11 246 kanti nyakenye zazingu-11 616.Amaloli aphakathi athengiwe angu-560 kuthi amakhulu aba ngu-1 445.NgokweWesBank, imoto edayise kakhulu ngoFebhuwari yiToyota Hilux okuthengwe angu-3 031, kulandela iVW Polo Vivo okuthengwe angu-2 543, Ford Ranger (1 858), VW Polo (1 733), Isuzu D-Max (1 315) neSuzuki Swift (945)
Qaphela ungangeni enkingeni
NJENGOBA kuza amaholidi kaDisemba baningi abafuna ukuvela emakhaya ngezimoto ezintsha, abanye bafuna ukuqeda unyaka ngegiya eliphezulu  ngoba benethemba lokuthi uma benza njalo unyaka omusha uzobaphatha kahle.Abanye bagcina belutheka ngoba bejahe ukuba nemoto entsha.
Izazi zithi isimo semali siphazamisekile kwabaningi ngenxa yeCovid-19 okwenze abantu babhedelwa amarekhodi abo kwaCredit Bureau okugcina kwenza abantu babe sohlwini lwabangakhokhi kahle.Lokhu kuyamphazamisa umuntu ofuna ukuthenga imoto kaDisemba ngoba amabhange awakwazi ukumnika imali yokuthenga.“Kube sekuqala ukuhalela izinto ezingafanele ezifana nabantu abathembisa ukukudayisela imoto ngisho usohlwini olubi.
Umuntu ubona esebishile  enkingeni ukuthi bekungamele alwenze lolu hlelo.”Muva nje kuthiwa kunomthengi ofake idiphozithi kaR100 000 ngoba efuna iSUV ephambili watshelwa ukuthi akhokhe uR15 000 ngenyanga egaraji.“Into yokuqala nje ekhombisa ukuthi kukhona okunuka santungwana eyokuthi uma uthenga ebhange elisemthethweni, imali oyikhokha nyanga zonke bayazithathela bona abasebhange kwi-akhawunti yomthengi noma bakunike i-akhawunti yalo ibhange, hhayi eyegaraji.”Kuthiwa ngemva kweminyaka emibili ekhokha umthengi wathuka woma sekufika isikhonzi senkantolo sizolanda imoto.
Umthengi kuthe uma eya kwabomthetho ngalolu daba bamtshela lokhu:- Akukho mthetho omvunayo ngoba ukudayiselana akwenza kuphula umthetho weNational Credit Act othi: Awukwazi ukuthenga ngesikweletu uma unegama elibi, awukwazi ukuthenga imoto ngesikweletu ungenaso isivumelwano nokunika isikweletu osemthethweni.Imali yakhe yediphozithi ngeke ayithole ngoba ukusebenzisana kwakhe nomthengi omqolile akukho emthethweni kukonke nje.Lokhu kusho ukuthi umthengi ulahlekelwe nguR100 000 nemali  elinganiselwa kuR360 000 aseyikhokhe kule minyaka emibili.Okubalulekile okumele ukwazi njengomthengi osebenzisa isikweletu ukuthenga imoto noma njengomuntu ofuna ukuthenga imoto yilokhu:- Uma ususayine isivumelwano nebhange othenge ngalo imoto, awukwazi ukuvele ushintshe umqondo.
Kumele wenze ngendlela yesivumelwano ngisho usuhluleka ukukhokhela imoto.
Lokhu kusho ukuthi awuniki noma yimuphi umuntu ukuthi akaqhubeke nesitolimende sakho semoto.
Thinta ibhange kuqala nixoxe ngohlelo oluhlosile uma usenkingeni.- Akukho semthethweni webhange nababolekisa imali ukudlulisela inkontileka yakho yokukhokhela imoto komunye umuntu esivumelwaneni sokuthenga imoto ngesikweletu.
Kumele uxhumane nebhange lakho ulazise ngomuntu ofuna ukukhokhela imoto.
Ibhange lizokuchazela ngemigudu yalo okumele uyilandele ukuze nivumelane.- Yize kunguwena othenge imoto ngesikweletu, akusiyona eyakho uze uqede ukukhokhela isikweletu ngokugcwele.
Imoto kusengeyebhange futhi uma ungahambisani nemithetho enavumelana ngayo uthenga, bayakwazi ukuyifuna ibuyele kubona imoto, bamise inkontileka bese befuna isinxephezelo semali sokuphula umthetho kuwena mthengi.- Imoto engakaqedi ukukhokha isikweletu ngokugcwele, ayikwazi ukudayiselwa omunye umuntu ngoba ibhuku elikhombisa ubunikazi lisukelisebhange.
Lokhu kusho ukuthi nakumthengi ofuna imoto kodwa ingenayo i-log book, akathengi ngokusemthethweni uma ingekho futhi ingakashintshi imininingwane yomnini wemoto kulona leli bhuku.- Uma kukhona umuntu othi yena umele ibhange othenge kulo imoto futhi ufuna ukuyithatha, thinta ibhange kuqala ngaphambi kokuthi nize nixoxe.
Khumbula ukuthi uma ibhange lizothatha imoto engakhokheliwe, lifika nesikhonzi senkantolo.
Isikhonzi kumele sikukhombise amaphepha avezaukuthi ngempela sisemthethweni.
Isikhonzi sisebenza phakathi kuka-8  ekuseni no-5 ntambama phakathi nesonto.
Izikhathi ezingaphandle kwalezo, akuzona ezomsebenzi wabo ngokusemthethweni.- Uma kugcina ithathwa imoto ngokusemthethweni, landelela nebhange lakho ukuthi kugcine kwenzekeni mayelana nokudayiswa kwayo nohlelo lwenkontileka yakho nalo njengoba imoto ingasekho.Ungadembeseli ushiye kanjalo ngoba uthi imoto yakho ayisekho ngoba kungenzeka ithathwe abadayisi mbumbulu bayinike omunye umuntu wena usale nesikweletu.
Izinselelo zokuqhubeka nesikweletu somunye emotweni
KULESI SIKHATHI esinzima sezomnotho abathengi bakuthola kunzima ukuthenga ngenxa yokuthi amaphepha abo okuphathwa kwezimali awamile kahle.Lokhu kubizwa ngokuthi baBlacklisted (abavumelekile ukunikezwa izikweletu yibhange).
Lesi simo siphoqa abanye ukuthi bancamele ukuqhubeka nesitolimende semoto yomunye umuntu, ohlulekayo ukuyikhokhela.Kubonakala kuwumqondo ophusile ngoba lowo osuke esehluleka ukukhokhela imoto, uyasizakala ukuze igama lakhe lingancoliswa ukungakhokhi kanti lowo onegama elimbi, yena uthola imoto azoyisebenzisa.Uma usubhekisisa kahle izingqinamaba abantu abaningi ababhekana nazo uma benza lesi sinqumo kuyaqala kubonakala ukungabi muhle kwawo.Ake sibuke izimo ezingenzeka:Uma nivumelana ngalesi senzo nomthengi wemoto, wena mnini wemoto kumele ukhumbule ukuthi uma kukhona okwenzekayo kuleyo moto, nguwena obhekelela zonke izidingo zokukhokha nomshwalense.Abanye babhala inkontileka yokudayiselana kodwa lokhu akusizi muntu uma kukhona ingxabano ngoba ukhumbule ukuthi imoto idayiswe ngokomthetho webhange lapho umnini wayo wayisayinela ngenkathi eyithenga.Uma kunengxabano phakathi kwalowo ofuna ukwenza ‘iTake Over’, ibhange alisiboni isivumelwano sabo njengesisemthethweni.- Leli phuzu elingenhla liqala ukwenza umqondo uma kushintsha isimo sokudayiselana, othatha imoto engasakwazi ukufeza isivumelwano engasayikhokheli.Ibhange libopha umnini wemoto futhi lingcolisa igama lakhe ngokumfakela i-’Judgement’ enkantolo nasemabhukwini okuphathwa kwezimali (Credit Bureau).Khumbula ukuthi lo muntu omnika imoto nge ‘Take Over’, usesimeni akusona nje ngokungakhokheli izikweletu zakhe ezibhekene naye.
Uma isikweletu singasabhekene naye, ngeke azinike ugqozi oluphezulu uma isimo sakhe sezimali sesibheke phansi.- Uma umthathi we ‘Take Over’ engawukhokheli umshwalense wemoto bese iba sengozini, wena mnini wemoto ubhekana nenkinga wedwa.Inkontileka esayinwa umnini wemoto nebhange ngesikhathi eyithenga imoto, ibeka kucace ukuthi umnini wemoto kumele abhekele izidingo zomshwalense zemoto ngokugcwele.
Uma lokhu kungenzeki bese ilimala imoto, ibhangi linelungelo lokuyifuna yonke imali yemoto ngisho isilimele.- Impatho yemoto ibaluleke kakhulu uma ubheka ukudayisa imoto.
Kulezi zimo ze-take over, kujwayelekile ukuthi umuntu oyithathayo imoto angayinaki ngoba azi ukuthi akuyona eyakhe.
Lokhu kudala ingxabano uma imoto ifa izinsimbi bese idinga ukulungiswa.Uma kubiza ukuyilungisa egaraji, umthengi uvele abaleke aye kofuna enye imoto azoyiqola ngayo ‘take over ‘ bese umnini wemoto esala nenkinga yokuyilungisa nokuyigayisa.- Njengoba isivumelwano se-take over singekho ngaphezulu kwenkontileka yomnini wemoto nebhange, wena oyithenga ngayo, uma umnini wemoto eseyifuna akukho ongabambelela kukhona ngokomthetho ngoba imoto isuke kungeyakhe.Lokhu kujwayele ukwenzeka uma umnini wemoto esesimeni esihle ngokwezimali bese eyifuna imoto yakhe.Kokunye umnini wemoto ubona sekusondele isikhathi sokukhokhelwa ngokugcwele ebhange bese ethi useyayifuna imoto yakhe.
Lokhu ukwenza ukuze ayidayise enze inzuzo ngayo.
IBMW iphake impi kwiGolf GTI
IMOTO: BMW 128tiNGESIKHATHI kusalindwe ukuthi iVolkswagen Golf 8 GTI itheleke eNingizimu Afrika maduze nje, abakwaBMW bafuna ukuhhalisela abathengi ngokwethula i-128ti.Ngaphambi kokuthi ngiye kude angikuchazele ukuthi u-ti uchaza ukuthi Turismo Internazionale, futhi yigama elidala kwaBMW.
Selake lasebenza ezimotweni okubalwa kuzo iBMW 1800 TI, BMW 2002 TI, BMW 323ti Compact neBMW 325ti njengoba selibuya manje nge-128ti.Ingena ngaphansi kweM135i xDrive.
Inenjini engu-2.0 turbocharged petrol enamandla angu-180kW netorque engu-380Nm.
Isebenzisa ugearbox owu-eight-speed Steptronic Sport transmission, othumela amandla emasondweni angaphambili.
Amandla ayo akwazi ukuyisusa imile iye ku-100km/h ngemizuzwana engu-6.3.Injini iyalingana neyeGolf 8 GTI eza eNingizimu Afrika, maphakathi nonyaka njengoba nayo ingu-2.0 turbocharged petrol enamandla angu-180kW netorque engaphansi engu-370Nm.Uma uyishayela i-128ti isukisa okwenhlamvu uzwe kukhala ithayi langaphambili futhi ine- limited slip differential.
Emakhoneni iyanamathela ngisho uhamba ngejubane futhi okumnandi ukuthi awudingi mandla ukuyijikisa ngoba amasondo ajika ngokushesha lapho uwakhomba khona.
Isiterinigi bengingathi ukusifaka isisindo mbijana.Isisindo sayo bathi singaphansi ngi-80kg uma uyiqhathanisa neM135i xDrive.
Engikuthandayo nge-128ti ukuthi amabhreki ayo abhamba thaqa nokuyinto enhle kuleli jubane enalo.
Le moto ikhasa phansi njengoba ineM Sport suspension.
Yize ususpension uthe ukuqina nokusiza ukubambelela kodwa ngiyizwe ingazweli kangako emabhampini.
Amarimu ayo angu-18 inch anama calipers abomvu, inemihlobiso ebomvu nebheji elibomvu.
Uma uthatha umbala obomvu noma oluhlaza okwesibhakabhaka imihlobiso iba mnyama.
Uma ungayifuni nokho uyakwazi ukucela ukuthi bangayifaki.Ngemuva inezinqawe ezimbili ezingawukhiphi umsindo kaVrrr Pha!
kuhle kweGTI.
Ngaphakathi inezitishi ezibomvu ezihlalweni yase iqoshwa no ti endaweni yezingalo, phakathi nendawo.
Izitishi zikhona nasesiteringini.Ngaphambili inescreen se-intotainment system.
Ngale kwalokho ukuvuleka kwayo ngaphakathi kuyafana ne-1 Series ejwayelekile njengoba isikhala ebhuthini singu-380 litres.IBMW yakhe imoto esezingeni okumnandi ukuyishayela futhi engase iphazamise ngisho ukuthengwa kweM135i xDrive.
Kuzoba nzima nokho ukugudluza iGolf GTI esicongweni ngenxa yokuthi abantu baseNingizimu Afrika bayazifela ngayo kodwa bengathola abantu ukuthi bayishayele, baningi abangase badobeke bayithenge.IntengoR687 418 00
Isangoma sodumo sixwayisa abantu
SILOKHU sizakhele udumo isangoma esithandwa abaningi ezinkundleni zokuxhumana ngokukhuluma amaqiniso aphathelene nobungoma.
UTumi Gogo Skhotheni Dlamini Shange muva nje udalule imfihlo ephathelene nokubethela okwenziwa izangoma emzini yabantu.
Ugogo Skhotheni uqophe ivideo ezinsukwini ezedlule wayifaka ekhasini lakhe lakuFacebook elinabalandeli abawu-196, 171, lapho edalula ukuthi ukubethela kuyinto ejwayelekile futhi efanelwe ukwenziwa emzini yabantu kodwa imithi embiwa izangoma emagcekeni yabantu akulona iqiniso.
Udalule ukuthi lokhu kuwumkhuba owenziwa ezinye zezangoma ezifika nayo lemithi bese ziyimbela ngandlela thile abantu bakulowo mndeni bengaboni.
Naye uqobo uthe uyazi kwenziwa njani lokhu futhi akakhathalele kuthenjwa ngalokhu akudalulayo.
"Umuntu uma ezophuma nomuthi esitsheni ethi uwugubhe phansi kini nimubuka, uyazi bawufaka kanjani, ngiyazi nami ngike ngakhona kwenziwa futhi ngiyazisola.
Kodwa manje angisazisoli ngoba ngathola isifundo sokuthi amanga.
Ngibulaleni uma nithanda anginandaba," kusho uGogo Skhotheni kule video.
"Lalelani umuntu uyafakwa egcekeni kodwa njengesichelo, isangoma sizofika sichele umuzi ngoba uyaqiniswa.
Kodwa le yokuthi uzokhipha umuthi egcekeni amanga," kusho ugogo Skhotheni.
Eqhuba uthe abantu abake bacabangisise ukuthi ngabe umuthi obufakwe nini ngoba basuke bekhona.
Yize abantu beludinga usizo kubalaphi bendabuko kodwa uthe abavule amehlo bangabi izisulu zezangoma.Akakhohlwanga ukukhuluma nangezilwane abantu abahlala besatshiswa ngazo kuthiwa kumele zilashwe noma zisuswe kubantu.
Konke lokhu uthe kunezindlela ezahlukene zokuphambanisela abantu iqiniso ngoba izangoma zifuna ukwenza imali.
Abantu bamshayele ihlombe ngokuqunga isibindi abavule amehlo.
Le video seyibukwe abantu abangaphezulu kuka-19 000, kwaphawula abangaphezulu kuka-6 100.
Baningi abafisa abenohlelo lwakhe kwithelevishini namathwasa akhe.
Ibhoklolo emgwaqweni yi-BMW M8
IMOTO: BMW M8 COMPETITION GRAN COUPEINDLELA engingachaza ngalo iBMW M8 Competition Gran Coupé wukuthi iyibhoklolo emgwaqweni!
"Ungena manje eGoli la."
"Isilwane lesi, razo.
"Bebesho kanje abanye uma beyibona.
Uma udlula kuyabatshazwa emgwaqweni umshayeli ophambi kwakho kuba ukukubona nje esibukweni bese eyaqhasha nokuyingakho ngithi yibhoklolo elifuna ukunakwa nokuhlonishwa ngenkani.InamaLED headlights nama-air intake amakhulu.
Ine-carbon kubhampa, ezibukweni, okhakhayini, kwi-spoiler nakwi-diffuser ngemuva.
Konke lokhu kwenzelwa ukunciphisa isisindo sayo.
Amarimu angu-20 inch bese iba nezinqawe ezine ngemuva othi uma uyidumisa ekuseni kuvuke omakhelwane.
Uyakwazi ukuzivala kodwa zidume kancane ukuthi uma uke wayicisha iyakhohlwa.Yinde iwuhuntshu bese ikhasa phansi.
Ubhonethi mude nokuyilapho kunenjini engu-4.4 litre V8 khona.
Le njini ikhafula amandla angu-460kW ne-torque engu-750Nm.
Iqhasha ihlale lapha kwazise kuyithatha imizuzwana engu-3.2 kuphela ukuthi ifike ku-100km/h.
Kuwubala kakhulu kuyo ukweqa esivinini esikufaka endlini emnyama njengoba sigcina ku-305km/hUma ishintsha amagiya ku-gearbox oyi-8 speed auto, ayigcini kuphela ngokuqhuma ezinqaweni ngemuva kodwa uzwa ikuphushela esihlalweni mbijana.
Uma uthanda uzishintshela wena ngemuva kwesiteringi.Okumnandi ngayo ukuthi idonsa ngawo womane amasondo nokwenza inamathele emgwaqweni, ikakhulu uma ushaya amakhona ngesivinini futhi ikhala liya lapho ulikhomba khona.
Uma uthanda nokho uyakwazi ukuyenza idonse ngawangemuva kuphela.Lapho efike ingigeze khona ubebebe yindlela ebhreka ngayo.
Amabhreki abamba ngokushesha njengoba inamaM compound brakes futhi ineBrake Assist esiza ukuthi ibanga elithatha ngokuma libe lifishane.Inamandla injalo kepha akuyona imoto yokuyodlala enkundleni yezimoto zomjaho kuphela kepha kungaba yimoto yansukuzonke kwazise ine-adaptive suspension.
Emgwaqweni iyazwela emabhampini futhi kuphethroli ibidla amalitha angu-20.8 ngo-100km yize kwaBMW bathi idla angu-10.6.
Inkinga ukuthi yonke indawo lapho ngihamba khona abantu bafuna ukuzwa izinqawe.Ngaphakathi uyayibona futhi uyayizwa ukuthi yimoto yomntakabani.
Ikahle ngoba inezicabha ezine futhi akudingi ukuthi uzishaye, uyazibeka nje bese ziyazivalekela.
Izihlalo ziyisikhumba futhi isikhumba sikhona nasezicabheni.
Ngemuva ihlala kahle abagibeli ababili kowesithathu usuke usumpintshisa nje kwazise phakathi nendawo yilapho ulawula khona i-aircon bese iba nezimbobo ezimbilu zokushaja.
Uma ungemuva uyakwazi ukuvala amakhethini ungabonakali.Ngaphambili izicabha ziyafudumala nesiteringi, ine-intrument cluster engu-12.3 inch ne-10.25 inch control display, Head-Up Display, iyazihambela ibhreke uma kunesidingo futhi izijikise nesiteringi, iyakusiza uma upaka futhi inamakhamera umzimba wonke nokunye okuningi.IntengoR3 403 300Ifika neMotorplan maintenance contract yeminyaka emihlanu noma u-100 000km.
Akukakabi yisikhathi sokuvala imingcele: usosayensi
UKUSABALALA ngokushesha kwegciwane leCorona elitholakale kamuva e-India kuzoba nomthelela ohlelweni lokuusatshalaliswa kwemigomo yeCovid-19 emazweni ase-Afrika.UMqondisi Jikelele weNhlangano yezeMpilo eMhlabeni, iWorld Health Organisation (WHO),  uDkt Tedros Ghebreyesus uthe ukusabalala ngendlela engalawuleki kwegciwane elitholakale e-India, kuyayithinta i-Afrika njengoba kuzomele yonke imigomo eyikhiqizayo, iyikhiqizele izwe layo ngaphambi kokuthi kudayiselwe amanye amazwe.
"Maningi amazwe ase-Afrika anesivumelwano sokuthenga imigomo yeCovid-19 e-India, okumanje alinde imigomo yawo.
Ukubhebhetheka ngokwedlulele kweCorona kuleliya lizwe kuzofaka ingcindezi kubakhiqizi  bemigomo, okuzodingeka ukuthi  bakhiqizele ekhaya ngaphambi kokuthi bacabange ngokudayisa.
Zikhona izinhlelo esezenziwe zokuthi imigomo ithengwe kwamanye amazwe ngenxa yokuthi i-India nayo ibhekene negcindezi yayo.
Lokho kuzosho ukuthi lawo mazwe asezoba sekugcineni ohlelweni lwabazokhiqizelwa imigomo kulezo zinkampani ngoba nazo bezivele zinohla lwazo, lwamazwe ebezihlele ukuwakhiqizela," kusho uGhebreyesus.UGhebreyesus wubekhuluma nabaholi bezempilo e-Afrika emhlanganweni wabo muva nje.Uthe e-Afrika bangu-2% abantu abagonyelwe iCovid-19 uma beqhathaniswa nasebegome emhlabeni wonke.Usho kanjena nje kuleli kutholakale ukuthi bane abantu abanegciwane elitholakale e-India, okudale uvalo olukhulu kubantu.
Abanye bagxeka uhulumeni ngokuthi akazange ayivale imingcele namachweba, ukuze leli gciwane lingafinyeleli kuleli.USolwazi Barry Schoub, osekomitini eleluleka ongqongqoshe ababhekele iCovid-19 kuleli, iMinisterial Advisory Committee (MAC), uthe ukuvala imingcele namachweba bekungaba yisona sisombululo, ebesingasebenza kodwa ngenxa yesimo somnotho esintengayo kuleli ukwenza lokho kakusona isisombululo okwamanje.
“Okwamanje akusona isinqumo okumele sithathwe wuhulumeni uma sibheka isimo somnotho kuleli.
Mhlawumbe uma isimo siya ngokuya siqina lokho kungacatshangwa,” kusho uSchoub.
Indoda idinga ukuhlonishwa ngisho ngabe kayinalutho esandleni
KULELI sonto sigxile ekutheni indoda iyadinga ukuhlonishwa inikezwe indawo yayo kodwa kube yindoda nayo ekukhombisayo ukuthi kuyifanele lokho, kuloba uDISTANCE GUMEDEKwesinye isikhathi kuyenzeka wena ungumuntu wesifazane, uthandane nendoda obonayo ukuthi awuyisabi futhi ungayigingqa ngenqindi kodwa ngokwesiZulu nangendlela esikhuliswe ngayo emakhaya, sazi ukuthi indoda iyahlonishwa futhi ayibekwa isandla noma ngabe ayilutho kangakanani.Ngisho noma ngabe ayinalutho kanjani kodwa indoda kuyohlezi kuyindoda.Kwesinye isikhathi thina bantu besifazane sike senze izinto ezikhombisa ubuwula nokungabi nangqondo ngenxa yokwehlulwa wuthando.Ngikhuluma nje kunabantu besifazane abazithola beboshiwe ngenxa yokuthi bahlulekile ukulawula izinhliziyo zabo nesikhwele abanaso.Ngikhuluma nje kunabantu besifazane abaliwe ngenxa yokuthi bahlulekile ukuzibamba nokulawula imizwa yabo.Ngikhuluma nje kunabantu besifazane abafika ezindlini zamadoda bacekele phansi yonke into babulale ngisho amawindi ngenxa yokuhlulwa yisikhwele nokucabanga ukuthi uphathina wakhe akathembekile.Namhlanje ngifisa thina bantu besifazane, asizifundise ukuhlonipha nokuthobela amadoda esithi siyawathanda.Ngisho ngabe indoda kayinalutho kodwa ukuyihlonipha kulungile.Uma Indoda ihlonishwa nguwena kuqala othandana nayo, lokho kudala ukuthi nabantu abasemaceleni bayihloniphe, ibe nesithunzi futhi emphakathini.Abanye abantu baye basebenzise ukuthi bafunde kakhulu ukudlula amadoda ebese besebenzisa lawo mandla kanti abanye baye basebenzise ukuthi banokuningi ukudlula amadoda kanti bazomosha izinto benganakile.Mina ngikhule emndenini ongenalutho, ubaba engasebenzi kodwa umama ubengakhohlwa ukuthi wubani inhloko yomuzi phakathi kwakhe nobaba yingakho ngifisa sizifundise ukuhlonipha amadoda thina bantu besifazane.Angisho ukuthi siwathandaze kodwa ngithi asiwathobele njengabantu besifazaneIndoda enikwa uthando nehlonishwayo ngisho ingenalutho, kukancane uyithole inehliziyo encane ngoba iyazi ukuthi yebo angisebenzi kodwa unkosikazi wami uyazi ukuthi yimina inhloko yalo muzi.Yebo, ngiyazi ukuthi anginamali kodwa akusho ukuthi unkosikazi wami akahambe ema ngegama lami komakhelwane.Inhloso lapha wukwakha umuzi nokujabhisa izitha nokwenza umuntu wakho wesilisa into ebalulekile noma ngabe akanalutho kanjani.Into ebuhlungu kakhulu wukuthi kuthi sesikwenzile konke lokhu, thina bantu besifazane, indoda ebese izozibonakalisa ubunjalo bayo, iphinde ibonge ngepuleti lendle.Uyenzele yonke into indoda ekugcineni bese izoshada nomuntu wayo wamaphupho.Yileyo nto-ke eyenza thina bantu besifazane simelwe yingqondo nenhliziyo.
Indoda enjalo ayidingi kuhlonishwa.– Isolezwe NgoMgqibelo (Ungaphuthelwa yingosi kaMaGumede kule mpelasonto kwiSolezwe ngoMgqubelo!)
Siphezulu isibalo sabesilisa abazibulalayo eNingizimu Afrika - ucwaningo
UKUCINDEZELEKA komuntu wesilisa kunzima ngoba njengabantu besilisa sikhuliswa sitshelwa ukuthi indoda ifela ngaphakathi, kungagqugquzelwa ukukhuluma ngezinkinga.
Le ndlela yokucabanga igcina isinomthelela ngisho umuntu esehleli ngokuhlukumezeka, ehlukunyezwa ekhaya noma ehlukunyezwa umuntu athandana naye.Ngokwezibalo zabantu abashonayo minyaka yonke kuleli, kuvela ukuthi u-17% wabo basuke bezibulele.
Ngokocwaningo lweWorld Health Organization (WHO) olushicilelwe ngo-2018 olusihloko sithi Preventing Suicide: A Resource For Pesticide Registrars and Regulators, kuvela ukuthi bangaphezulu kuka-800 000 abantu abazibulalayo ngonyaka.
Lokhu kuchaza ukuthi ukuzibulala kwabantu kudlula izifo okubalwa kuzo umalaleveva nomdlavuza webele ngonyaka emhlabeni.Lolu cwaningo nokho luqhuba lushiye isithombe esikhathazayo ngabantu besilisa baseNingizimu Afrika njengoba kuvela ukuthi kubantu abawu-6 476 abazibulala kuleli ngo-2016, abawu-5 138 kubo kwakungabesilsa.Lezi zinombolo azisho ukuthi wonke umuntu wesilisa ohlukunyezwayo uyazibulala, kodwa zikubeka kucace ukuthi zikhona izinkinga nengcindezi ebhekene nabantu besilisa abadinga ukukhuluma ngazo.Bephawula ngalolu daba abesilisa baveze ukuthi kunzima ukuphumela obala ngokuhlukunyezwa.Abesilisa abasibhalelile bacele ukungadalulwa.“Nami ngingomunye wabahlukunyezwayo kodwa angikaze ngiye emaphoyiseni, usizo alukho lapho bafika bathi hamba uyolungisa izinkinga zakho nomdeni wakho,” kusho lo wesilisa othe amaphoyisa kumele alusukumele ngendlela efanayo udaba lokuhlukunyezwa kowesilisa nolowesifazane.Omunye okhulume neSolezwe uthe ubonga uNkulunkulu ngokuthi akazibulalanga.“Ubengihlukumeza lo sisi engihlala naye ngimlobolile kwaphela umsebenzi nginaye wavele wangihlukumeza kakhulu ngaze ngacela ukumshiya.
Manje usengihlukumeza ngengane noma ngimcela ukuthi ingane ayingangeni ezindabeni zethu.“Njengoba kuvalwe izwe, uthathe imali yesondlo wanginika ingane ethi uzosheshe ayithathe yahlala kimi ingane emsebenzini sancishiselwa isikhathi sokusebenza nemali engiyiholayo yancipha.
Ithe ingena imali zabamba izikweletu ngasala nemali encane bese ngiyicela imali kuyena ngimtshela ukuthi ngiyasindelwa.“Uvele wangithuka wathi kungani ngifune imali kuye ekubeni ingane inami.
Mangichaza ukuthi angiholanga imali ephelele wathi akahlangane nalokho,” kuchaza lo wesilisa.Omunye uthe: “Ayi khona ngempela abantu besifazane bayawahlukumeza amadoda, uthando imali manje.
Uma ungenayo umuntu uyaphinga athi ngizokwenzani ungenalutho, ayilungile leyo nto.”Engxoxweni noMonwabisi Grootboom wohlelo olukhuluma ngempilo yabashadile kuMzansi Magic, uthe inkulu inkinga yokuhlukunyezwa kwabantu besilisa kodwa abaningi bayesaba ukukhuluma ngayo ngoba besaba ukuthi bangazidonsela amanzi ngomsele kubantu abafuna ukugxila kuphela odabeni lokuhlukunyezwa kwabesifazane.Uthe ucwaningo lweWHO alushayi eceleni ngoba siphezulu isibalo sabantu besilisa abashadile abazibulalayo kulelo.“Okwenza abantu besilisa bangakhulumi ngokuhlukumezeka kwabo yingoba isikhathi esiningi kusuke kungathinti ukubekwa isandla kodwa bahlukunyezwa ngokomphefumulo lapho othola khona sebebizwa ngamagama bedelelwa.
Ngakolunye uhlangothi kunabesilisa abahlukunyezwa onina bezingane zabo, abangathandani nabo kodwa othola esehlukumezeka ngoba akakwazi ukukhokha imali yesondlo ekubeni engasebenzi naye.“Abantu besilisa kuningi ukuhlukumezeka komphefumulo abadlula kukho,” kusho uGrootboom.UMONWABISI Grootboom owathathwa enomkakhe uPhindile, uthi yinqwaba yabesilisa abahlukumezekile nasemishadweni kodwa abakhatha ukufela ngaphakathiUthe lokhu kuhlukumezeka yikho okudala ukuthi abanye babo bagcine izinto ngaphakathi.“Ngiyaye ngibagqugquzele abesilisa ukuthi kungcono ukuthi uzikhiphe kulobo budlelwano uma uhlukunyezwa.
Uma kuyingxabano yangaleso sikhathi ozithola usuhlukunyezwa ngamagama kuyo, kungcono uyinqamule kwehle imimoya.”
Kukhuzwa umkhuba kasawoti novinegar omnyama
KUSUKELA ngempelasonto kuyachwaza ezinkundleni zokuxhumana ikakhulukazi kuFacebook, abantu bekhuluma ngamandla kasawoti novinegar okuthiwa wenza abantu baboniswe izitha zabo.
Kuvele ukuthi abantu bafaka usawoti novinegar omnyama bese bekufaka phansi kombhede ukuze baphuphe sakuboniswa phakathi namabili.
Lokhu kuqubule omkhulu umsindo emakhasini ahlukene akuFcebook kanjalo nakuTwitter.
Babodwa abathi babona abanakwabo, abathakathi, izilwane nokungacaci ukuthi kuyiqiniso kangakanani.
Ongoti bamakhambi esintu bathi lona umkhuba ongajwayelekile kodwa futhi engeke baphikisana nawo kubantu abawaziyo.
UMnuz V V O MKhize uthe akakaze ezwe ngalo mkhuba kodwa angaqwashisa abantu ngobungozi bokusebenzisa into abangakaze bezwe nabo ngayo.
UMkhize uthe ngokujwayelekile uma umuntu eba nesibonakaliso sikhuluma ngaye kuqala nento eqondene nayo nekumele ayilungise.
Lokhu okunye kwabathakathi nezilwane kuba yinto engalandela kamuva uma kwenzile kwavela.
"Kumele kuqale kumbuleleke wena kuqala, akumele isithupha sikhombe omunye umuntu singabhekisi ngakuwe.
Iphutha elenzekayo esikhathini abantu benezinkinga babona sengathi zidalwa abanye abantu kugcine sekulula ukuthi umuntu uyathakatha," kusho uMkhize.
Eqhuba uthe abantu basebenza ngezindlela ezingafani nezindawo zinenqubo engafani nokwenza lo mkhuba abantu abaningi bangawazi.
"Kuningi abantu okumele bakuqaphele, into eyenziwa bese ihambisana nokusebenza komqondo womuntu ingadala nezinkinga.
Yingakho kungcono umuntu aqale athole ulwazi olwanele ngento angenzi into ngoba yenziwa iningi," kusho uMkhize.
Amavideo nezithombe sekusabalele izinkundla zokuxhumana kukhulunywa ngalo mkhuba.
Babodwa abakhala ngamalungu omzimba asale etubekile emuva kokuthi benze lo mkhuba.
I-Ranger Raptor idle ngobukhulu namandla engeziwe
IMOTO: FORD RANGER RAPTORNGENA emgwaqweni bese uyaqalaza ubuke ukuthi mangakanani amaveni ozowabona nokuzosidweba sicace isithombe sokuthi abantu baseNingizimu Afrika bayazifela ngalezi zimoto.Kule minyaka edlule silokhu sikhula isibalo sabantu abathenga izimoto eziphakeme amaSUV futhi namaveni ayinyama kubathengi.Okumnandi ngeveni ukuthi wenza izinto eziningi ngalo, ikakhulukazi eliyi double cab.
Lilayisha abagibeli bese kuba nesikhala esikhulu sokulayisha impahla esikhenkeni.
Isikhenke usenza lokhu okufunwa nguwe, kuye ngezidingo zakho.Kuthe ngonyaka odlule kwaFord bethula iRanger Raptor edle ngobukhulu namandla engeziwe, ikakhulukazi obhuqwini.
Inkulu futhi iphakeme (283mm), abanye abashayeli ubabukela phansi (hhayi kabi kodwa ilishiyile igabadi).
Inekhamera ngemuva yebo futhi isiteringi sithambile kodwa ukuyipaka akuyona into elula ngoba kusala isikhala esincane ngenxa yobukhulu bayo.
Yingakho ngesikhathi ngihamba ngayo bengingalokhu ngifuna ukushaya izindlela ezimfishane ezizolokhu zingifaka edolobheni nasenxanxatheleni yezitolo.Ngivele ngayidlisa itiyela ngathatha uhambo.Injini ingu-2.0 litre Bi-Turbo enamandla angu-157kW no-500Nm.
Isebenzisa ugearbox oyi-10 speed manual.Iqhubeka ekhasini 15iRanger Raptor yakwaFord edle ngobukhulu namandla engeziwe, ingenye yezimoto ongayisweli emgwaqweni.
Ave intofontofo futhi ungawabuka sengathi maningi amagiya kodwa ishintsha buthule ngokushesha ama-revvs ahlale ephansi ingabangi msindo.
Uthi uma uyifaka kuSport uyizwe ishintsha ukuduma isheshe ingene nasejubaneni uma uyipha amafutha.Angithi inama-driving modes ayisithupha (Normal, Sport, Grass/Gravel/Snow, Rock, Mud/Sand noBaja)Akukho lapho obhajwa khona.
UBaja ungathi uSport wasobhuqwini.
Ikunikeza ukuzethemba uzibone uyizelamani zakwaWoolridge uLance noGareth ezishayela izimoto zomjaho kwiSouth African Cross Country Series.Amathayi amaBF Goodrich 285/70 R17 all-terrain tyres namashocks eFox ayayivumela ukuthi obhuqwini ihambe ngokukhululeka.Ezinsukwini eziyisikhombisa esizichithe nayo ibilokhu idla amalitha kadizili angu-10 ngo-100km.Injalo nje iphephile njengoba ineTraction Control, iyasho uma iphuma emzileni noma kukhona ezokushayisa ngaphambili nokunye.Ngaphakathi inetouchscreen infotainment system eveza inkombandlela, isihlalo somshayeli esihlelwa ngogesi esiyindwangu nesikhumba nokunye.IFord Ranger Raptor wu “last number” wamaRanger odonsa isisindo esingu-2 500kg.
Ikwenza wehluke kwabanye abashayeli ngoba iyagqama futhi ihamba kamnandi obhuqwini nasetiyeleni.IntengoFord Ranger Raptor - R888,900Ifika newarranty yeminyaka emine noma u-120 000km, roadside assistance yeminyaka emithathu, corrosion warranty yeminyaka emihlanu neservice plan yeminyaka eyisithupha.
Yiba neso elibukhali enganeni ngalesi sikhathi sikathaqa
ISIKHATHI sikathaqa sifike nezinguquko eziningi ezithinta ngisho inhlalo yezingane emakhaya njengoba kuvalwe izikole.
Ukuhlala isikhathi eside izingane zisemakhaya kusho ukuthi kudingeka neso lomzali elibukhali.
Njengoba kuyisonto lokukhuthaza ukuvikelwa kwezingane, kukhunjuzwa abazali ngokubaluleka kokugada ngendlela izingane emakhaya.
Ungoti ekukhulisweni kwezingane, uNkk Jackie Branfild weBobbi Bear eManzimtoti, uthe ukuba semakhaya kwezingane akusho ukuthi abazali banethezeke baziyeke zitshakadule noma kanjani.
Uthe izikhathi zimbi, kumele abazali bavule amahle kwazise izingane zihehwa ubala kumuntu futhi akulula ukuthi zibone uma umuntu omdala eseqala ukuzigangela.
UNkk Branfiled uthe izingane imvamisa yezingane ezitholwa zihlukumezeka ngokushaywa, ukuthethiswa nokudlwengulwa noma ngokuntshontshwa, labo bantu abenza lokhu kusuke kungabantu abasondelene kakhulu nemindeni yazo labo abazigilayo.Yingakho ekhuthaza ukuthi umzali aqale ekhaya abheke uhlobo lomndeni ozosondelana nengane.
"Ngalesi sikhathi impilo ixakazise izinto eziningi ngalesi sikhathi kumele nakanjani umzali avikele inganekw iCovid-19, kodwa angakhohlwa ezinye izinto ezinobungozi.
Ukudlwengulwa kwezingane, ukuntshontshwa nokushaywa kwenzeka ngokuphazima kweso futhi kwenziwa umuntu osondelene kakhulu nengane nesuke imazi".
"Imvamisa yabantu abondlayo emakhaya bayaba nobungozi ezinganeni.
Akuvamile ukuthi kwenziwe umuntu wangaphandle nosuka kude," kusho uNkk Branfild.
Eqhuba uthe kunephutha elenziwa abazali lokushiya ingane ekhaya nomuntu wesilisa ngoba ethi uyise, umalume noma umfowabo.
"Amalungu omndeni ayazithanda izingane kodwa umuntu wesilisa ngokwemvelo angeke akwazi ukumelana nezidingo zengane usuku lonke.
Yize bekhona abakwazi ukugada izingane kodwa ngokwemvelo ngeke bakwazi ukubona noma sekunenkinga ," kusho uNkk Branfild.
Okunye akuvezile ukuthi abantu besilisa kuyenzeka abukeke esenothando kakhulu ngokweqile enganeni kanti useyayigila.
"Uma umuntu wesilisa esekhombisa uthando oluningi ngengane kusuke sekudinga ukubhekisiswa ngoba kungenzeka ukuthi sekukhona okushaya amanzi.
Yingakho ngihlala ngikhuthaza ukuthi umuntu angayigadisi umuntu wesilisa ingane, akukhethile noma eyomfana noma intombazane," kusho uNkk Branfild.Izinto okumele uzenze njengomzali-Khuluma nengane noma ngabe ubuya ebusuku emsebenzini, yibuze usuku luyiphathe kanjani ukuze kube lula ukuthi ikutshele uma seyinenkinga.
-Lalela ingane yakho uma iqala ikhononda ngomuntu ebihleli naye noma ingafuni ukusondelana noma kungaba owesilisa noma owesifazane.-Ungayiceleli ingane komakhelwane ongenawo kahle umlando wempilo abayiphila, noma ungazazi izihlobo ezifika khona.-Fundisa ingane yakho ngezingxenye zomzimba okumele iziqaphele ingathintwa kuzo abantu.
-Uma ingane seyiqala ibuza imibuzo, phendula ulandelele ngoba kusuke sekukhona okwenzekayo engakuqondi efisa ukukuzwa ngawe ukuthi kufanele yini kwenzeke.-Hlala nayo phansi uyibuze ngabantu basekhaya nokuthi ithanda ukuhlala nobani nezizathu zalokho.
-Yakha ubudlelwano bokuthi ingane yakhe ikwazi ukukuthemba ukuze izokutshela sakuba yimfihlo uma kukhona noyisabisa ngokuyibulala uma imceba ngokuyinukubeza.
Izinyanga zizinqinda zona ekulweni nesifo iCovid-19
Lokhu kuvezwe ngenye yezinyanga esezimnkantshubomvu, uMnuz Nhlanhla Cele.Uthe inkinga yezinyanga eziningi azibhalisile ngokusemthethweni okwenza kube lukhuni ukuthi ziphumele obala ngomsebenzi wazo kanti ziyakwazi ukuthiba imikhuhlane enamandla njengeCovid-19 ngamakhambi azo.“Mina ngithi uhulumeni akasinike ithuba lokuthi silaphe iCovid-19 ngoba sinawo amakhambi okuyithithibalisa kodwa kulikhuni ukuthi siphumele obala ngalokho ngoba amakhambi ezinyanga eziningi awahloliwe.“ Ezinye azibhalisiwe ngokusemthethweni.
Uhulumeni angakwazi ukusebenzisana nezinyanga ezinezitifiketi zokwelapha nezizovuma ukuthi amakhambi azo aye kohlolwa wochwepheshe bezempilo.“Ithina esinenkinga ngokungafuni ukuthi amakhambi ethu aye kohlolwa kanti iningi imali esiyenza ngokwelapha ngokwesintu sicishe sedlule ngisho odokotela baseNtshonalanga,” kusho uCele.UCele uthe njengoba sekuke kwavela ukuthi iCovid-19 yelashwa ngomhlonyane, kwamanye amazwe, lokho kuyiqiniso.“Nala eNingizimu Afrika bakhona abantu abawusebenzisayo umhlonyane ngendlela engahlelekile ngoba abawazi ukuthi usetshenziswa kanjani.“Ukukha phezulu, umhlonyane awusetshenziswa wodwa ngoba unamandla amaningi uma unjalo ungaba yingozi kumuntu agcine ngokushona.“Nesikali okumele abantu basisebenzise abasazi.
Uma uwupheka umhlonyane uwuhlanganisa neminye imithi ethile njengoMasethole, Ushisizwe,“Umjuluka, Umthombothi, Ishinga, Insangu neminye engeke ngiyidalule ngoba abantu bazosuke bayisebenzise ngokungemthetho njengoba bengezona izinyanga,” kusho uCele.Uthe akaqondile ukuzimaketha kodwa amakhambi akhe ahloliwe futhi nezinyanga ezinamakhambi anjengawakhe zingaphumela obala zisize abantu ukuze kwehle izibalo zabantu abahaqwa yiCovid-19.Uveze ukuthi kumanje sikhona esinye isifo esizayo esizogulisa abantu esihlobene neCovid-19, esikhathaza amalungu omzimba kubantu.Uthe kwayona iCovid-19 ayisabagulisi ngendlela efanayo abantu njengoba iningi lilindele ukuthi ezinye izimpawu wukukhuphuka kwezinga lokushisa.Uthe kwabanye izinga lokushisa liba sesimweni esikahle kodwa uthole ukuthi banayo, okwenza kube nzima ukubona umuntu osethelelekile ngokuhlola izinga lokushisa.
Lihamba phambili ibhizinisi lakhe lamakhekhe
UFISA ukusebenzisa namahhotela amakhulu owesifazane waseThekwini osezakhele igama ngamakhekhe athengwa online.
UNksz Nobuhle Maphanga (30) osezinze eHoneydew eGoli ungumnikazi we-Amini Bakery eyenza amakhekhe bese iwathumelele amakhasimende emakhaya.
Ukuqala kwakhe ibhizinisi waqala eminyakeni eyisihlanu eyedlule ngendawo yamakhekhe necoffe i-Amini Coffee Shop  kuFlorida Road nodadewabo ababili uNksz Langelihle (32) noSnegugu (33).
Leli bhizinisi balenza unyaka owodwa eThekwini wayeselibangisa eGoli yena odadewabo basala eThekwini bagxila kweminye imikhakha.
UNksz Maphanga owenza amakhekhe emicimbi eyahlukene nokwazi ukuwathumela emadolobheni nakwizifundazwe ezahlukene, uthe akakaze aye esikoleni ukuyofundela lokhu.
"Ngiyakuthanda ukubhaka sidalwa, ngangilokhu ngizama ngishise kuyele.
Kodwa ngelanga engathola ngalo indlela yokuwenza kahle, ngavele ngayihlanganisa kwaphuma njengoba kunjalo.
Kusukela lapho angizange ngisayeka.
Saqala ibhizinisi lasekhaya saqhamuka nezindlela zokwenza icoffee ngendlela ethandwa abantu.
Sasivala isitolo ngoba sisafuna ukufunda nokunye okuningi, kodwa lingawile siqhubeka".Eqhuba uthe odadewabo yibona abathumela amakhekhe eThekwini naseMgungundlovu bese yena egxila eGoli.
"Senzela nemicimbi ngokubheka inani lamakhekhe adingekayo.
Kodwa inhloso enkulu ukusebenzisa namahhotela amakhulu senze lelo nani elidingeka ngaleso sikhathi ukuze ehluke kwamanye," kusho uNksz Maphanga.
Ukuba nohlelo lwakhe lokubhaka ngenye yezinto ezingamjabulisa ngelinye ilanga.
Yize kuyisikhathi sikathaqa kodwa uveze ukuthi amakhekhe amaphathi yiwona angenisile ngalesi sikhathi nahamba phambili ngoba abantu bajabulisa imindeni yabo.
Ukukhishwa yisisu kungasho ukuthi uneCovid-19
UKWENYUKA kwezibalo zabantu abavakashela odokotela bekhiswa yisisu kukhomba ukuthi igciwane le-Covid-19 lisekhona emoyeni futhi liyakwazi ukudala inkinga yokukhishwa yisisu ezinye izimpawu zingabi khona.UDkt Morgan Mkhatshwa, oyinhloko yokusebenza kwansukuzonke kwiBonitas Medical Fund, uthe uma kwehla izibalo zabahaqwa yi-Covid-19, kukhomba ukuthi umphakathi usufundile ukulandela imigomo yokunqanda ukusabalala kwaleli gciwane, wathi kodwa ukwanda kwabantu abahlushwa yisisu kukhomba ukuthi lisekhona.Uthe okunye okubuye kufake ingcindezi yesisu ukuthi phakathi kukaNovemba noMeyi, amagciwane aholela ekutheni abantu baphathwe isisu asuke ekhona emoyeni.UDkt Mkhatshwa uthe umkhuhlane wesisu ojwayelekile  i-igastroenteritis  ubonakala ngokuhlambuluka kwesisu, amajaqamba esiswini,  ukuphalaza, ubuhlungu bekhanda, ukucanuzela kwenhliziyo nokomela amanzi.Uthe lezi zimpawu zivela kumuntu phakathi kwamahora angu-24 kuya kwangu-72 ethole igciwane.Uthe ngokujwayelekile lezi zimpawu ziyaphela ngemuva kwezinsuku ezintathu noma ezine, akujwayelekile ukuthi umuntu angazizwa kahle kuze kuphele isonto.Uthe igciwane lesisu elijwayelekile nelingene ngokudla agulisana ngendlela efanayo.Uthe ucwaningo ngeCovid-19 luveza ukuthi u-10%  wabantu abadala abahaqwe yiCovid-19  bakhishwa yisisu, baphalaze okuhambisana nenkinga yokuphefumula, nokukhwehlela kodwa kwabanye kuyenzeka sihambe sodwa.
"Ngeshwa akulula ukwazi ukuthi isisu esikuphethe umsuka waso uyini, ngaphandle uma uzobuye ube nezimpawu ezifana nobuhlungu besifuba kanye nokungalizwa iphunga nobumnandi.
Uma ube nalezo zimpawu kuba lula ukuhlukanisa," kusho  yenaUthe uma usola ukuthi izimpawu zesizu onazo kungenzeka ukuthi zisho ukuthi une-Covid-19, kumele ufonele udokotela wakho.
"Udokotela usuke ezokweluleka ngokuthi uyozihlola ukuthi awunayo yini iCovid-19, uma ebona ukuthi lezi zimpawu onazo zisondelene neCovid-19.
Amagciwane athinta uhudo athelelana kalula ikakhulukazi emahoreni angu-72 okuqala, kubalulekile ukuthi uzinakekele," kusho yena.Uthe ukusondelana nomuntu onawo ngokuthintana ngemilomo noma ukuthinta lapho kade ethinte khona kungaholela ekutheni nawe ulithole leli gciwane.
Ungoti uxwayisa ngokhwantalala
Mbali KhanyileABE-SOUTH  African Depression and Anxiety Group baxwayisa abantu ngokuthi abagweme ukhwantalala njengoba amaholidi  okuphela konyaka enezinto eziningi eziholela ekutheni bagcine benengcindezi.UNksz Collen O’Day  ongungoti ezifweni zengqondo, uthe  kuningi okungaholela ekutheni abantu bagcine beba nokhwantalala kula maholidi nokuholela ekutheni bagcine bephathwa yizifo ezihambisana nokuphazamiseka kwengqondo.“ Uma kungamaholidi okuphela konyaka kuvamise ukuthi kube nezinhlelo eziningi ezidinga imali nesizenza nabangani nemindeni yethu.
Lezi zinhlelo ziba yimbangela yokugula kwabantu okudalwa yingcindezi abazithola sebephila ngaphansi kwayo.
Ukuhambela imicimbi nokuba matasa ngokuvakasha ngokunye okuba nomthelela enkingeni yokhwantalala,” kusho uNksz O’Day.Uqhube wathi  nalabo abahlala ngabodwana babhekana nengwadla  yokubulawa umzwangedwa oholela ekutheni babe nokhwantalala.Uthe  kumele abantu  bazinike isikhathi esanele sokuhambela ongoti abeluleka ngokwengqondo uma bezizwa bengekho esimeni esikahle emoyeni.
Uthe utshwala akumele bube yisisombululo kubantu abazizwa benokhwantalala.“ Izinkinga zanda kakhulu kubantu abacwila otshwaleni ngenhloso yokuzama  ukukhohlwa yikho konke okusuke kubakhungethe.
Ngokwemibiko ye-Anxiety and Depression Association of America abantu abaphathwa wukhwantalala bavame ukucwila ezidakamizweni ngenhloso yokuzama ukugwema ukhwantalala.
Lokho akusiwo umkhuba omuhle ngoba uzandisa kakhulu izinkinga,” kusho lo ngoti.
Nakhu ongakwenza ukuze ugweme ukhwantalala kula maholidi:– Khuluma uma kukhona okungakuphethe kahle.
Zama ukungafihli uma uphatheke kabi.
Thola umuntu othembekile nongakhuluma naye ukuze akweluleke enkingeni obhekene nayo.– Gwema umzwangedwa.
Uma udliwa umzwangedwa zama ukuzisondeza kubantu abangakwenza uzizwe ujabulile emoyeni.– Thola ezinye izindlela zokuxhumana nomndeni nabangani bakho uma uqhelelene nabo.
Zijwayeze ukusebenzisa izinkundla zokuxhumana ukuze ungagcini nokukhuluma nabantu osondelene nabo ngocingo kuphela.– Qikelela ukuthi aweqi emalini  oyihlelele ukuyisebenzisa kula maholidi.
Lokhu kungakusiza ekugwemeni ukuphathwa wukhwantalala lokuphelelwa yimali engakapheli amaholidi.
Kugweme ukujabulisa abantu ngemali yakho yokugcina.–  Hlela izinto kusenesikhathi ukuze ugweme ukhwantalala lokuhlela  ngomzuzu wokugcina.
Zihlelele izinsuku zokuthenga igilosa  yakho ukuze ungazitholi usutatazela ngoba ungagcina umosha imali ngokuthenga izinto ongazidingi ngenxa yamatata.– Qikelela ukuthi uyawunakekela umzimba wakho.
Isikhathi esiningi uma kuyilesi sikhathi sonyaka abantu abakubheki  abakudlayo nabakuphuzayo.
Zama ukugwema isikalo sokudla okuningi kakhulu.
Zijwayeze ukudla okunempilo bese uzama ukugwema ukudla oswidi kakhulu neziphuzo ezihlohlozayo.
Zijwayeze ukuzivocavoca.– Hambela kude notshwala  nezidakamizwa
Sinyukile  esabanokhwantalala ngenxa yeCorona
BABALELWA ku-1 400 abantu bakuleli abashayela ucingo esikhungweni esisiza abanezinkinga zengcindezi yomphefumulo, iSouth African Depression and Anxiety Group (SADAG) ngosuku selokhu kwahlasela iCovid-19 kuleli.Le nhlangano uthi iningi lalaba bantu abashaya ucingo banovalo nokwesaba ngoba bengazi ukuthi ikusasa libaphatheleni, abanye behluleka ukumelana nobuhlungu bokushiywa izihlobo zabo.UNkk Cassey Chambers walesi sikhungo, uthe ngaphambi kokuthi kufike iCovid-19, bebethola izingcingo ezingu-600 ngosuku kodwa manje sebethola eziphakathi kuka-1 200 kuya ku-1 400.UNkk Chambers usho lokhu ngesikhathi echaza ukuthi ngabe ukufika kweCorona kuyishintshe kanjani indlela ebebesebenza ngayo njengoba sekuphele unyaka ikhona kuleli.
"Lokho kusitshela ukuthi sidinga ukubhekana nenkinga yokuphazamiseka komqondo, i-mental health, ngendlela ehlukile kuneyakuqala ngoba baningi abantu abadinga usizo kunakuqala," kusho yena.Uthe abantu abaningi abashaya ucingo njengamanje abehlulekayo ukumelana nobuhlungu bokushiywa izihlobo, nabehluleka ukumelana nobunzima bokuphelelwa yimisebenzi.
"Inkinga esinayo ukuthi ukuphazamiseka komqondo emiphakathini yethu kuthathwa ngokuthi umuntu uyahlanya kanti lesi sifo sihlasela umuntu oyedwa kwabathathu kuleli.
Ukuphazamiseka komqondo akusho ukuthi uyahlanya kusho ukuthi uphatheke kabi ngale ndlela yokuthi awukwazi ukumelana nakho.
ICovid-19 isikhombise ukuthi kusamele sifundisane ukuthi ukuphumela obala kwaziwe ukuthi awuphathekile kahle kuyindlela yokuzelapha futhi akulona ihlazo.
Ziningi izinto ezishintshile ngokufika kweCovid-19.
Besinendlela yethu yokududuzana uma sishiywe izihlobo, manje asisakwazi ukufika phakathi nesonto siduduze, sikhalisane obekwehlisa ubuhlungu kulabo abashonelwe.
Nangomngcwabo asikwazi ukwenza izinto ngendlela ebesenza ngayo," kusho yena.Uthe uma beqhathanisa izibalo zika-2019 no-2020, ngo-2019 bathole izingcingo ezingu-225 000 kwathi nyakenye lesi sibalo saphindaphindeka kabili saba u-450 000.Izingcingo ezingu-95 000 uthe bezivela kubantu abazizwa benomuzwa wokuzibulala.
"Ngeshwa asinazo izibalo zokuthi bangaki abazibulele ngalesi sikhathi, kumele sizwe sihlanganise ukuze sibe nezibalo eziyizo,"  kusho yena.
Kubalulekile ukuthatha umshwalense ozovikela ibhizinisi
KUFANELE ngabe abantu sekuyinto abayenzayo ukuba nomshwalense ozobavikela ezimeni abangazihlelele.Uma ubheka indlela abantu abangawunaki ngawo umshwalense kulesi sikhathi (owendlu nowemoto), kuyabonakala ukuthi owebhizinisi ngeke ubonakale ubalulekile.AbakwaBonnet Brokers bakhiphe nanka amaphuzu abalulekile okumele abantu abasebhizinisini bawazi:- Njengoba umshwalense wemoto ubhekelela imoto yakho uma kwenzeka ingozi,  umshwalense webhizinisi nawo ubhekela ibhizinisi lakho nezimpahla.
Ibhizinisi lakho liyimpilo kuwena nabasebenzi okwenza kubaluleke ukuthi ube nomshwalense obhekela wena nabasebenzi bakho.
Uma ibhilidi osebenzela kulo liba nengozi (ukusha noma ukuwa ngenxa yokuzamazama komhlaba), kubalulekile ukuba livuswe singakapheli isikhathi eside ukuze umsebenzi uqhubeke.
Uma unomshwalense webhizinisi uyakwazi ukulungisa isimo esinjalo ngokushesha.- Ukonakala kwempahla yokusebenza kunomthelela ekuweni kwezinkampani eziningi ikakhulukazi ezintweni ezinjengemoto yokusebenza.
Uma imoto yomsebenzi iba sengozini bese iya kolungiswa okungathatha isikhathi esingaphezulu kwenyanga, uma  unomshwalense, uyakwazi ukuthola imoto yokubambisa kulowo msebenzi kuze kubuye imoto yakho.- Izinkampani ezithutha izimpahla zamakhasimende azo kubalulekile ukuba zibe nomshwalense obhekela lezo zimpahla ngesikhathi zisendleleni.
Lokhu kubizwa ngeGood in Transit Cover.
Uma impahla yekhasimende ilimala isendleleni umnikazi webhizinisi othutha impahla engenawo umshwalense, kumele ayikhokhele ngokugcwele ngentengo ikhasimende lakhe ebelizoyidayisa ngayo.
Lokhu kunganika ibhizinisi elithuthayo ingcindezi.- Uma ubheka embonini yokuthuthwa kwabantu njengamatekisi noma ye e-hailing, uma  umgibeli elimala esemotweni, uyakwazi ukubopha umninikazi wemoto.
Lokhu kungasuka emalini encane kuze kube semalini ebiza izigidi.
Uma unomshwalense obhekela abagibeli (Passenger Liability Cover), kuba yiwo okhokhela abakubophayo.- Ukuba nomshwalense obizwa nge-3rd Party Cover, kuvikela umnikazi uma umsebenzi wakhe noma impahla yakhe ilimaza impahla yomphakathi noma ekahulumeni.
Uma uthutha uphethroli bese iloli liyasha lone umgwaqo, uhulumeni uyakwazi ukukubopha afune imali yokulungisa lowo mgwaqo.
Uma imoto yomnikazi webhizinisi ingena emzini womuntu ilimaze nabantu, i-3rd Party Cover ibhekelela ukuboshwa okungaqhamuka kuleyo ngozi.- Ukuvikeleka kwabasebenzi benkampani nakho kunomshwalense okubhekelelayo.
Uma umsebenzi elimala enkampanini, umshwalense webhizinisi uyakwazi ukubhekela izindleko zokulimala komsebenzi
Hlala ngendlela efanele emotweni
ISIKHULU seMasterDrive, u-Eugene Herbert, sithi uma umshayeli noma umgibeli engahlali kahle noma ufase ibhande ngendlela efanele ubuchwepheshe bokubavikela bungadala umonakalo omkhulu.Uthe abashayeli nabagibeli abafasa kahle amabhande futhi abahlala kahle banciphisa amathuba okufa ngo-67%.
"Lokhu kukhombisa ukubaluleka kokusebenzisa ezokuphepha ngendlela.
Abantu abaningi, bengazi noma bazi, bahlala ezimotweni hhayi ukuvimba ubuchwepheshe bokuphepha ukuthi busebenze kahle kuphela kodwa ngendlela engadala okunye ukulimala.
"Uthe nazi izindlela ezinobungozi zokuhlala:- Izinyawo kudashboard: Ama-airbag aphuma ngesivinini esifinyelela ku-250km/h.
Uma iphuma izinyawo zikwi-dash, esikhundleni sokukuvikela ingaphula amathambo emlenzeni, okhalo noma emgogodleni nokungaholela ekutheni ufe.- Ukuhlala ugone ingane noma isilwane: uncisha ingane ithuba lokuthi ifase ibhande uyenze ukuthi iphume ngewindscreen ngesivinini imoto ehamba ngaso.
Uma i-airbag iphuma izoshaya ingane noma isilwane ngesivinini esingu-350km/h.- Ukuhlala ngemuva ungalifasile ibhande: engozini abantu abangalifasile ibhande nezilwane bazoshaya ezihlalweni zangaphambili ngesivinini imoto ebihamba ngaso.
Lokhu ngeke kulimaze abangemuva kodwa kungabulala abagibeli abangaphambili.- Ukungalifasi ngendlela ibhande: ibhande kumele lifaswe naleli elincane elingezansi okhalo leli elide lihlale ngasentanyeni.
Kumele lingahlali entanyeni noma ngaphansi kwengalo.- Gwema ukuhlala uqethuke ingalo iqonde ibambe isiteringi.
Awuboni kahle phambili futhi isiteringi awusibambi kahle.
Hlala ngendlela yokuthi uma uqondisa ingalo isihlakala sithinta phezu kwesiteringi futhi ingalo iyagoba kancane.
Isithelekile iSUV entsha yakwaMazda
IMOTO: MAZDA CX-30IGCINE ithelekile eNingizimu Afrika iSUV encane yakwaMazda, iCX-30 eyaqala ukwethulwa emhlabeni ngo-2019.
I-CX-30 yaqala ukubonakala embukisweni wezimoto iGeneva International Motor Show, eSwitzerland, ngoMashi ngo-2019, yaqala ukudayisa kwamanye amazwe ngu-Ephreli.Isikhulu sakwaMazda Southern Africa, uCraig Roberts, sithe bayajabula ngokwethula le moto eyakhelwe abantu abasebancane.
Kusukela yethulwa isihlomule ngemiklomelo ehlukene okubalwa kuyo isicoco se-2020 Car of the Year eThailand, yaba kowamanqamu we-2020 World Car of the Year futhi yathola izinkanyezi ezinhlanu zokuhlolelwa ukuphepha ngabe-Euro NCAP.Le moto ingena phakathi kwamaSUV akwaMazda iCX-3 neCX-5 nokuyisigaba samaSUV esikhombisa ukuba yintandokazi ubathengi emazweni ahlukene.
Ifika ngezinhlobo ezintathu izinogearbox ozishintshayo i-Active, Dynamic ne-Individual.
Zinenjini engu-2.0 SKYACTIV-G enamandla angu-121kW netorque engu-213Nm.Zonke zifika namaLED headlamps, ama-airbag omshayeli, abagibeli, awasedolweni kumshayeli, awaseceleni, Head-Up Display, MZD Connect infotainment system, Apple CarPlay/Android Auto nokunye.I-Active neDynamic zinamarimu angu-16 inch kuthi i-Individual ibe nangu-18 inch.
Ngaphakathi i-Active neDynamic zinendwangu ngaphakathi ezihlalweni kuthi i-Individual ibe nezihlalo zesikhumba.AmananiMazda CX-30 2.0L Active 6AT  R469,000Mazda CX-30 2.0L Dynamic 6AT R499,000Mazda CX-30 2.0L Individual 6AT R540,000Zifika neservice plan yeminyaka emithathu engakalelwe ibanga olihambile, warranty yeminyaka emithathu, roadside assistance yeminyaka emithathu necorrosion warranty yeminyaka emihlanu.
Kufunwa abathintane nabaneCovid-19 yase-India nase-UK
SELUQALILE uhlelo lokubheka bonke abake bathintana nabanezinhlobo ezineCorona -19 ezitholakala e-India nase-UK kuleli.USolwazi Koleka Mlisana, ongusihlalo wekomiti eleluleka ongqongqoshe abasemkhandlwini obhekele iCovid-19 kuleli, iMinisterial Advisory Committee (Mac), uthe lolu hlelo luqalwe ngemuva kokuthi kuvele imiphumela eqinisekisa ukuthi kunabantu abane bakuleli abatheleleke ngeB.1.167 yase-India, nabangu-11 abaneB1.1.7 etholakala e-UK.USolwazi Mlisana uthe nakuba lungakabi khona ulwazi oluphelele abangakwazi ukulusebenzisa ukuze bakwazi ukuqhathanisa kahle la magciwane kodwa abakwaziyo wukuthi elase-India lithelelana ngokushesha, ekubeni nakuleli kune-501Y.V2 nayo etheleleka ngokushesha.
"Ukuzishintsha kwaleli gciwane kuzohlale kwenzeka.
Okumele sikuqaphele singabantu wukuthi silandela imigomo ebekiwe yokuqhelelana, sifake izifonyo sigeze nezandla.
Leyo yimigomo esiza kunoma yiluphi uhlobo lwegciwane olufikile," kusho uSolwazi Mlisana .Uthe uhulumeni kumele enze isiqiniseko sokuthi abaphuma kwamanye amazwe bayahlolwa ngaphambi kokuthi bangene kuleli.
"Ukuhlolwa engikhuluma ngakho kangisho ukubheka izinga lokushisa.
Ngisho ukuhlolwa okusezingeni elingaphezulu kwalokho, okuvezayo ukuthi kalikho yini leli gciwane kumuntu," kusho yena.Uqhube wathi abakwaziyo njengamanje bengososayensi wukuthi igciwane lakamuva elitholakale kuleli, uma like lakungena likunikeza ukuvikeleka okungatheni liphinde likungene nokuthi ungabe usangenwa ngamanye amagciwane atholakale kwamanye amazwe.
"Emzimbeni wakha ngamasosha akuvikelayo, yize kunjalo kusamele uqhubeke ufake isifonyo.
Okunye okungasisiza wukuthi uhlelo lokugoma luphuthume ngoba siyazi ukuthi yonke imigomo ekhona iyavikela ekutheni umuntu uma engenwe yileli gciwane angali kakhulu aze adinge ukuya ezibhedlela,"  kusho yena.USolwazi Shabir Madhi, waseWits University, ongungoti wezifo ezidalwa ngamagciwane, uthe ukusabalala kwaleli gciwane e-India kakudalwanga wukuthi wukuthi lisabalala ngokwedlulele kodwa kudalwe wukuhlangana kwabantu abaningi ndawonye, okuholele ekutheni babe baningi abantu abahaqekayo ngesikhathi esisodwa.
"Nakithina lokho kungezeka uma sizoqhubeka nokulungiselela ukhetho.
Uma kulungiselelwa ukhetho kusho ukuthi kuzoba nokuhlangana kwabantu abaningi.
Asikwazi ukuvumela isimo esinjengaleso senzeke kuleli.
Uma sikuvumele lokho, ekugcineni kuzoba nenkinga," kusho uMadhi.Uthe okwaziwayo ngegciwane eselizishintshile elitholakala e-India wukuthi lisabalala ngokushesha okungalinganiselwa ku-60% ekubeni  elase-UK lisabalala ngo-40%.UNgqongqoshe wezeMpilo kuleli, uDkt Zweli Mkhize, unxuse umphakathi ukuthi ugweme ukuya ezindaweni ezinabantu abaningi ukuze unqande ukusabalala kwaleli  gciwane.
Bafuna kulandelwe isayensi abakagwayi
KUHLUKENE imibono ngomthethosivivinywa ohlongozwayo, olawula ugwayi.
UMnyango wezeMpilo ubuvule uhlelo lokuthi kuphawulwe ngawo, kuxhunywana ngokusebenzisa ubuchwepheshe.Ngeledlule uMnyango wezeMpilo kuleli uvule ithuba lokuthi abathintekayo kulo mkhakha baphawule ngokuthi ngabe ezomnotho zizothinteka kanjani, iSocio-Economic Impact Assessment System (SEIAS), uma umthetho ohlongozwayo, iControl of Tobacco and Electronic Delivery Systems Bill, iphasiswa ube wumthetho ngokugcwele.Lokhu kwenziwe kwaqondaniswa nenyanga uMeyi, ngokwekhalenda lezempilo ehlelelwe ukuthi kwenziwe ngayo imikhankaso yokulwa nokubhenywa kukagwayi kuleli, i-Anti-tobacco Campaign.ISouth Africa Tobacco Transformation Alliance (Satta), iyakuchitha ukuthi lo mthethosivivinywa wenziwe ube ngumthetho.Phakathi kwezinye izinto eziqukethwe wumthethosivivinywa wukulawula ukubhenywa kukagwayi, ukudayiswa kwawo, ukukhangiswa kwawo, yizinto okumele zibhalwe emaphaketheni awo nokuthi kumele abukeke kanjani.USihlalo weSatta, uMnuz Ntando Shadrack Sibisi, ephawula ngokuqukethwe wumthethosivivinywa, uthe kuyingozi nobudedengu ukuthi umnyango ucabanga ukugunyaza umthetho ozokwenza ukuthi kuqine imithetho, ekubeni vele le mboni idonsa kanzima ngenxa yokuthi ilahlekelwe yinzuzo, okuholele ekutheni idilize abasebenzi ngenxa yeCovid-19.“Kuyinto eyaziwayo ukuthi le mboni ikhinyabezekile ngenxa yokuthi uhulumeni uke wakumisa ukudayiswa kukagwayi kuleli, ngesikhathi ukuvalwa kwezwe kusesesigabeni sesihlanu.
Ukuhlasela kweCovid-19 kuleli kusifundisile ukuthi kumele kulandelwe uphenyo lwesayensi.
Nakulokhu sithi ucwaningo lwesayensi yilo okumele lusho ukuthi yini okumele yenziwe ngalolu daba,"  kusho uSibisi.Abadayisa ugwayi ezimakethe ezincane, abeSouth African Informal Traders Alliance (Saita), bathi bayakwemukela ukuthi lolu daba luke lubekwe ezithebeni kudingidwe ngalo.UNobhala weSaita, uMnuz Michael Mokgoja, uthe ukubekwa kwemibono ngalolu daba kufike ngesikhathi esikahle njengoba sekunolwazi olukhomba ukuthi eminye imikhiqizo kagwayi, engashiswa uma ubhema inobungozi obuncane kuneshiswayo.
"Lolu lwazi lukhomba ukuthi ngempela sidinga ukuholwa wucwaningo lwesayensi, oluzosinika ubufakazi obuyibo ngalolu daba,"  kusho uMokgoja.
Kuyingozi ukuvala umshwalense
KUMELE ukucabangisise kabusha ukunciphisa izindleko zakho zenyanga ngokuhoxisa umshwalense wemoto ukuze ungabi senkingeni uma kukhona okwenzekayo kuyo noma uma kunguwe odala ingozi.Lokhu kushiwo nguKutlwano Mogatusi wezokuxhumana eWesBank Motor othe uma uthenga imoto okokuqala kumele umshwalense kube yinto eseqhulwini lezindleko zakho.Uthe umshwalense yindlela yokuvikela imoto yakho kuwena ezindlekweni ongangena kuzo uma iba sengozini noma intshontshwa.Ukukhokha umshwalense nyanga zonke kukunikeza ukuthula emqondweni kokuthi imoto yakho izokhokhelwa uma uba kwenzeka usenkingeni, kusho yena.
"Uma imoto yakho inomshwalense enkampanini eyaziwayo uzovikeleka uma iba sengozini, ilimala ngenxa yesimo sezulu, umlilo noma yebiwa.
Uma kunebhadi lokuthi ingozi kube yiphutha lakho futhi kulimale enye imoto, kumshayeli noma abagibeli noma umuntu ohamba ngezinyawo, umshwayelense kumele ubhekane nalokho futhi.
"Uthe ngenxa yokuthi awukwazi ukubona ukuthi kuzokwenzekani empilweni ngomuso, umshwalense ubalulekile.
Uthe futhi uma uzama ukulungisa isicelo sokukhokhelwa wumshwalense womuntu olimaze imoto yakho, ungafonela umshwalense wakho kube yiwo osingatha lolu daba nokuyinto ekunika ukuphumula.
"Umshwalense oyiwo uzovikela imoto yakho ezimeni zezulu, ukwebiwa, umlilo, ukulimaza enye imoto noma ukulimala kanzima engozini.
Lona ubizwa nge-comprehensive insurance cover futhi ujwayele ukuthi ube yimpoqo uma uthenga imoto ngesikweletu sesikhungo esifana neWesBank.
"Uthe umshwalense oyiwona uhlanganisa ukulungiswa kwemoto noma ishintshwe, ukukhokhelwa ngomonakalo owenze kwezinye izimoto, ukubolekwa enye imoto uma eyakho iyolungiswa nokuthola usizo uma ufelwa yimoto emgwaqweni.
Uthe uma ufaka isicelo sokukhokhelwa, kumele bakusize bakululeke kahle baphendule nemibizo onayo kodwa kubalulekile ukuthi uyifundisise imigomo nemibandela.
"Ukwazi ukuthi yini engathinta imali oyikhokha nyanga zonke kungasiza ukuthi uthathe isinqumo ngomshwalense.
Lokhu kuqala ngemoto oyishayelayo, ekanokusho izofuna ukukhokhelwa kakhulu bese kuthi endala noma eyisekeni futhi ebiza kancane izofuna uyikhokhele kancane.
Ngisho umbala wemoto unomthelela kumshwalense, omhlophe ubiza kancane.
"Uthe eNingizimu Afrika izinga lokwebiwa kwezimoto liphezulu futhi kunezimoto ezithathwa kakhulu nokuyinto engaba nomthelela emshwalenseni ngoba izinkampani zibheka ubungozi bokukhava imoto yakho.Uqhube wathi imali oyikhokhayo ingathintwa yiminyaka yakho, ukuthi uhlala kuphi futhi usebenzaphi neminyaka yelayisensi yakho.
Nendlela ophatha ngayo imali nomlando wakho wesikweletu unomthelela.Uthe uma uneminyaka engaphansi kwemihlanu ushayela, uthathwa njengomuntu ongakabi namava futhi usemathubeni amaningi okuba sengozini.
Uthe kubalulekile nokusho ukuthi ubani oshayela njalo imoto yakho.
"Ukuphepha kwemoto yakho kungenza yehle imali oyikhokhayo.
Lokhu kungenxa yokuthi imoto enamathuba amancane okuthi igqekezwe futhi nezinto ezifana nama-airbag, amabhuleki e-ABS, ikhamera ngemuva nokuthi imoto yakho iyabika uma ungalifasile ibhande kungasiza ekunciphiseni umonakalo uma kunengozi."
UMaGumede nohlelo locansi kwithelevishini
KUZOQOSHWA iziqephu zethelevishini zohlelo locansi olingaconsi phansi kubafundi baleli phephandaba.
ILawu likaMaGumede elizokwethulwa uDistance Gumede lizoqoshelwa Ekhaya Guest House eBallito, eThekwini kusukela ngoJanuwari 29 bese likhonjiswa  kwiMpumalanga Broadcast Television (MBTV) etholalaka ku-504 kwiStarsat .
UNomsa Qwabe Coutaud ongumnikazi walesi siteshi uthe kuzobe kukhulunywa ngezihloko ezahlukene eziphathelene nocansi.
Lolu hlelo okulindeleke luqale ngoMashi 6 ngokusho kukaNomsa, luzogxila kwezocansi ebudlelwani nakumuntu uqobo.
"Asizokha phezulu izihloko kodwa sizokhuluma sigxile ngezinto abantu abaningi abangakhulumi ngazo.
Sizobheka ukuthi ucansi lungamsiza kanjani umuntu nemiphumela yalo emihle kubantu,"kusho uNomsa.Eqhuba uthe uhlelo lokuqala bahlele ukulivula ngoMusa Mseleku wodumo lwesithembu, nokuzohambisana nesifundo kubantu.
UNomsa uthe bahlose nokusiza kuphenduleke nemibuzo okungenzeka ukuthi abantu abaningi banayo ngempilo yasekamelweni yabantu abasesithenjini.
Ngaphandle kwakhe uMseleku kuzofakwa nezinye izihloko ezizosiza nemndeni esenabazali abangakwazi ukuvuleleka bafundise intsha ngocansi.
"Sihlose nokufundisa intsha ngokubaluleka kocansi kumuntu nokuthi kuhambisana namiphi imiphumela ngokwengqondo, emphefumulweni nasenyameni.
Siyazi imvamisa uma kukhulunywa nentsha kugqugquzelwa ukuzithiba kuphela kodwa kulabo esebekhulile bazofunda ngokungabasiza nasebudlelwaneni bezothando, emsebenzini nasekhaya,"kusho uNomsa.UDistance uthe konke sekumi ngomumo ngasohlangothini lwakhe futhi usekulungele ukuqopha lolu hlelo emuva kwezivumelwano abenazo nabanikazi balesi siteshi.
Yize Ilawu likaMaGumede likhula ngesivinini kodwa nokuthola ithuba lokufundisa bukhoma kuthelevishini ngezocansi kuyamjabulisa uDistance.
Lolu hlelo uthe uvumele phezulu ukulenza ngoba ebona nomphumela ozoba muhle ukusiza imndeni njengoba abantu abaningi benezinkinga ekamelweni.
“Abantu banezinkinga ekamelweni kodwa bagcina bengasizakali ngoba akulula nokukhuluma nabangani bakho osondelene nabo.
Yingakho lezi zinkundla ezifuze lezi zibalulekile futhi ziwusizo,’’kusho uMaGumede.
Kuyingozi ukusebenzisa izikhuthazi kwababhalayo
MBALI KHANYILENJENGOBA sekusele usuku olulodwa kuqale ukubhalwa kwezivivinyo zika-matric, ziningi izindlela ezisetshenziswa abafundi ukuze babe nomdlandla abanye bafunde kuze kuse.Ukuze bangalali abanye basebenzisa iziphuzo ezinikana amandla ngenhloso yokuthi umqondo ungakhathali uma betadisha.Inkinga ngalo mkhuba wukuthi uyajovana futhi awubi nomthelela omuhle ngokusho ngongoti bezempilo.UMnuz Ndabe Myeza ongungoti oweluleka ngokwezengqondo, uthe kumele abafundi bakugweme ukudukela emikhiqizweni okuthiwa ikhuthaza umqondo noma ikunika umdlandla ngoba igcina ibagulisa abanye.“Iziphuzo ezikhuthazayo zivamise ukwenza inhliziyo ishaye ngamandla, okuholela ekutheni ugcine usuzizwa untekenteke ngokuhamba kwesikhathi.
Abafundi kumele bahambele kude nazo.”Uthe kumele bazinike isikhathi esanele uma befundela izivivinyo ukuze bangagcini sebezithola bengaphansi kwengcindezi, sebezama ukubamba yonke into okumele bavive ngayo.Amathiphu abangawase-benzisa abafundi abalungiselela izivinyo:- Gwema ukufunda ngokweqile ukuze ungazitholi usukhohlwa wokufundile uma usubhala.
Umqondo uyaphunyuzwa futhi awukwazi ukubamba yonke into ngesikhathi esisodwa.- Bheka indlela yokufunda ekusebenzelayo nehambisana nawe.
Gwema ukwenza imikhuba oyibona yenziwa ngabanye abafundi ngenhloso yokuvivela izivivinyo ngoba yikho okungagcina kuholela ekutheni ungaphumeleli.- Zihlelele kusenesikhathi ukuze ungazitholi usutatazela ngomzuzu wokugcina.- Qikelela ukuthi ukuphethe konke ozokudinga uma usubhala izivivinyo ngaphambi kokusuka ekhaya.- Gwema ukufika ekuseni kakhulu esikoleni uma uzobhala ukuze ungazitholi usutatazeliswa ngabanye abafundi ababuzana ukuthi ufunde wagcina kuphi.
Kugweme nokugeja isikhathi sokuqala kwesivivinyo ukuze ungabhali usutatazeliswa yisikhathi.- Zama ngakho konke ukuhambisana nesikhathi uma ubhala ukuze ungazitholi usunenkinga yokungaliqedi iphepha.
Ufunde imibuzo ngokuyiqonda.
Lokhu kuzophinde kukusize ekutheni ube nesikhathi esanele sokubhekisisa izimpendulo zakho ngaphambi kokuthi uphume ekilasini obubhala kulo.
Qala ngokuphendula imibuzo oyiqonda kangcono.UMFUNDI ka-matric waseChief Luthayi High eMpumalanga, uZithulele Tshagala, ematasa nezifundo zakhe njengoba kusasa eqala ukubhala izivivinyo Isithombe: BONGANI MBATHA
Qaphela izingane uma ushayela ngasesikoleni
NJENGOBA abafundi bebuyele esikoleni kuleli sonto, kumele abashayeli balindele izinguquko emigwaqweni.Ingcabha isele kubashayeli ukuthi bacabangele izingane futhi bagweme imikhuba engadala ukuthi kube nezingozi ezinganeni ngoba zona aziyazi imithetho yomgwaqo.Umphathi weMasterDrive u-Eugene Herbert, ukhiphe uhlu lwezimo okumele zibhekwe ngabashayeli:- Izingane ezicashe emuva kwemoto ethutha umphakathiUma zehliswa emotweni, izingane zingacasha emuva kwemoto yomphakathi.
"Ngaphezu kwalokhu, maningi amathuba okuthi zingene emgwaqweni ngaphandle kokuqalaza.
Uma usondela ngasemotweni yomphakathi ngasesikoleni, hamba kancane uqalazisise ngaphambi kokusondela futhi ulindele ukuthi kungaqhamuka ingane kungazelele.
"- Izingane ezihamba ngamabhayisikiliIzingane ezihamba ngamabhayisikili uma ziya esikoleni, zingase zingene emgwaqweni noma zenze iphutha elingaba nobungozi uma umshayeli enganakile.
"Shiyela abahamba ngamabhayisikili isikhala esingaphezu kuka-2m futhi unciphise ijubane uma uzobadlula.
Lindela ukuthi izingane ezihamba ngamabhayisikili zinga yiqoqo futhi zenze amaphutha.
Ziningi izingane ezihamba ngezinyawo ezingase zenze amaphutha, ngokungaboni kahle isivinini nebanga lemoto uma ziwela umgwaqo.
Kunalokho umshayeli kumele athathe izinqumo ezizowavumela lawa maphutha ezingane.
"- Hlonipha imithetho yomgwaqoIMasterDrive iphakamisa ukuthi uhambe nejubane lika-30km/h noma ngaphansi uma ungasesikoleni.
"Hlonipha imithetho yomgwaqo nabalawula izingane emgwaqweni ukuze kungabi khona ngane encishwa ithuba lokufunda ngenxa yengozi.
Kutuswe isinyathelo ngolwezibeletho
IKHOMISHINI yokuLingana ngokoBulili, isishayela ihlombe isinyathelo soMnyango wezeMpilo sokuthi uphenye ngezinsolo zokuthi kunabesifazane abakhishwa izibeletho ngempoqo ezikhungweni zezempilo, KwaZulu-Natal naseGauteng ngoba benegciwane lengculazi.NgoFebhuwari ikhomishini yethula umbiko ngabesifazane abakhishwa izibeletho ezikhungweni zikahulumeni zezempilo KwaZulu-Natal naseGauteng ngenxa yokuthi babenesandulela ngculazi.
Yayithole isikhalo ngo-2015.
Kulo mbiko ikhomishini yathi abesifazane baphucwa ilungelo lokuzikhethela ukuthi bayathanda yini ukuba nezinye izingane noma cha.Ngeledlule uNgqongqoshe woMnyango wezeMpilo uDkt Zweli Mkhize uvele ngaphambi kwekomiti lasePhalamende lezempilo, abesifazane, intsha nabaphila nokukhubazeka ngalolu daba, ezochaza ukuthi  umnyango wakhe usuhambe kangakanani  ngophenyo njengoba ikhomishini yayenze izincomo zokuthi uphenye.UDkt Mkhize ngemuva kokuphuma kombiko wamemezela ukuthi usesungule ithimba elizophenya ngezinsolo eliholwa ungoti wezifo ezithinta umgudu wenzalo kwabesifazane, uSolwazi Motshedisi Sebitloane waseNyuvesi yaKwaZulu-Natal.UDkt Mkhize uthe uphenyo seluqalile kodwa luphazamisekile ngenxa yokuthi kuhlasele iCovid-19  lusaqalwa.UMqondisi jikelele woMnyango wezeMpilo  uDkt Sandile Buthelezi, uthe kwabesifazane abangu-18 abafaka izikhalo  bathole abayisishiyagalolunye.
Ithimba kulindeleke ukuthi lithole amafayela abesifazane, libheke imibiko yabo yezempilo, libheke  ukuthi bawasayina yini amafomu okuthi bafuna ukuvala inzalo, uma bawasayina kubhekwe ukuthi zazikhona yini izizathu zezempilo ezazenza ukuthi kube nesidingo sokuvalwa inzalo, lithole abasebenzi bezempilo abathintekayo.UNkk Tamara  Mathebula usihlalo weKhomishini  yokuLingana ngokoBulili uthe: “Kuyasijabulisa ukuthi kukhona okwenziwayo  siyethemba ukuthi ngeke kusaba khona ukubambezeleka kophenyo nokuthi uphenyo luzoholela ekutheni kwenziwe ubulungiswa ngalolu daba.”Uthe bazobheke ukuthi uphenyo luqhubeka kanjani.“Abesifazane abathintekayo sicela babambisane nethimba eliphenyayo.
Kumele bathinte amahhovisi ethu akhona kuzo zonke izifundazwe  uma befuna ukufaka izikhalo,”  kusho yena.Owesifazane waseMlaza othi wakhishwa isibeletho kwesinye sezibhedlela abelethela kuso, uthe ulinde ukuthi bajeze abasebenzi bezempilo abamphuca ilungelo lokuzikhethela.
Uthe abahlengikazi abebedinwe ukuthi ukhulelwe ebe enesandulela ngculazi  uthe bamsayinisa ifomu ayezitshela ukuthi eyokuthi uzohlinzwa ngoba isibeletho sakhe sinenkinga.“Ngezwa ngemuva kweminyaka ngabeletha ukuthi isibeletho anginaso ngoba nganginezinhlungu engangicabanga ukuthi ezesibeletho .
Ngemuva kokuhlolwa ngatshelwa ukuthi sakhishwa.
Ngaphucwa ilungelo lami lokuzikhethela, Ngizizwa  ngingaphelele.
Uyise wezingane zami angikaze ngimtshele ukuthi isibeletho sakhishwa,”  kusho yena.
Ukugqoka izimpahla ezikumpintshayo kunomthelela ebuchosheni: abacwaningi
AMABHULUKWE asondele emzimbeni kwabesifazane, yiwona asesitayeleni kwabesifazane futhi bambalwa abesifazane abangawathandi njengoba ebathaqaza kuvele ukuma kwemizimba yabo okwenza bazizwe kahle, kubuye nokuzthemba.Kodwa ngebhadi lamabhulukwe nezinye izingubo ezima kanje, konobubi obungezokwehla kahle kwabesifazane.Ongoti abenza ucwaningo enyuvesi yaseToronto, bathole ukuthi lolu hlobo lwesitayela lungenza owesifazane angabi bukhali kahle emqondweni.Bathi bacwaninge abesifazane bathola ukuthi abagqoke izingubo ezingababambi bavuleleka kahle emqondweni, kwathi labo abagqoke okusondele kakhulu emizimbeni yabo baba nenselelo kulokhu.Bathole nokuthi laba besifazane bezinto ezimpintshayo bakuthola kunzima ukuthatha izinqumo ezinqala nokubhekana nezinselela abasuke bebhekene nazo.Bathi kucacile ukuthi uma abesifazane begqoke okubampintshayo, basuke benake kakhulu okwenzeka emizimbeni yabo kuze nzima ukunaka ezinye izinto abasuke bebhekene nazo ngaleso sikhathi.Byakugcizelela ukuthi empeleni indlela umuntu agqoke ngayo iba nomthelela endleleni agcina ebuka ngayo izinto ngaleso sikhathi.
Benze isibonelo ngowesifazane ogqoke ijazi elimhlophe eligqokwa wodokotela,bathi uma ehlolwa ukusebenza kobuchopho bakhe, uba nobuhlakani obedlulele.Namadoda agqoka ngokuzimisela, aba ngosomabhizinisi abakhaliphile abakwazi nokuthatha izinqumo zamabhizinisi eziphusile.
Lokhu kona kwavela ocwaningweni olwenziwa ngo-2014 yinyuvesi yaseYale.Inhloso yokwenza lolu cwaningo bekuwukuhlola ukuthi mthelela muni oba khona endleleni abesifazane abacabanga ngayo uma begqoke ngendlela ethile.Bawu-80 abesifazane okwenziwe kubo lolu cwaningo.
Bebeneminyaka engaphezu kuka18 no-35.Lolu cwaningo lushicilelwe kwi-Psychonomic Bulletin & Review yakamuvanje.
Kukhalwa ngeCovid-19 kushoda igazi kuleli
MBALI KHANYILEINHLANGANO iSouth African National Blood Services ikhala ngeCovid-19 eholele ekutheni kwehle isibalo sabantu abanikela ngegazi kuleli.Lokhu kuvezwe nguMnuz Mohamad Goolam wale nhlangano emcimbini iWellness Day, ebihlelwe wumasipala weTheku ngenhloso yokuqwashisa abantu ngokuzinakekela eMoses Mabhida, eThekwini.UGoolam uthe igazi eselitholwa yile nhlangano kubantu abanikela ngalo, sekuba yigazi elishesha liphele njengoba belihambisa ezibhedlela.
"Ngokujwayelekile siqoqa igazi elingu-500 units kodwa kulezi zinsuku sithola elingu-100 units kuphela.
Lesi sibalo esesisithola siphela ngosuku olulodwa njengoba ngokujwayelekile igazi esiliqoqayo lisilonda izinsuku ezinhlanu.
Kuwumqansa kulo nyaka njengoba lesi sikhathi esesikuso samaholidi silidinga igazi eliningi ngenxa yesibalo sezingozi eziningi eziholela ekutheni kudingeke igazi elizolekelela abasuke bophe kakhulu ngesikhathi belimala," kubeka yena.Uthe umcimbi iWellness Day usemicimbi asebethembele kuyo ukuqoqa igazi njengoba kumqoka ukuthi bayihambele ngoba babhekene nengwadla.UMnuz Vusi Mazibuko weMoses Mabhida Stadium, uthe inhloso yomcimbi ukukhuthaza abantu ngokuzinakekela njengoba iCovid-19 ishintshe izinhlelo eziningi kubantu."
Yize kuneCovid-19 sivumelekile ukuthi sizivocavoce futhi siqikelele ukuthi sidla ukudla okunempilo ukuze silwe naleli gciwane.
Njengoba abantu abaningi bebenezinkinga zemali kulo nyaka ngenxa yesimo esizithole sikuso, sonke sibone kufanele ukuthi umcimbi ube nabamabhange ngenhloso yokweluleka ngezikweletu ezingenaso isidingo.
Okumele kube mqoka kubantu wukuthi asigcini nje kuphela ngokuba yinkundla yezemidlalo njengoba siphinde sikhombise ukuzikhathaza ngesimo sempilo yabo ngemicimbi efana nale," kusho uMazibuko.Kulo mcimbi obekuphinde kube nemibukiso yemikhiqizo eyahlukene yokunakekela imizimba bekuphinde kuhlowe igazi, amehlo, isifo sashukela nezinye izifo.IMeya yeTheku uMnuz Kaunda, ithe leli dolobha linezinhlelo zokuthi kushaye u-2030, seliyindawo okuphileka kamnandi kuyo eyaziwa njengedolobha elinakekela impilo yabantu.Uthe lezi zinhlelo zidinga ukuthi wonke umuntu abambe iqhaza ekutheni ziphumelele.
Umculi osinde kwiCovid-19 ufisa kwelulekwe uma bethola imiphumela
UKUTHOLAKALA kwabantu abanobhubhane lweCovid-19 okubalwa nosaziwayo sekuyinto ejwayelekile kodwa ingcindezi yomqondo yiyona eyenza kube nzima kakhulu ukwamukela.
Iningi labantu ezinkundleni zokuxhumana liveza ukuthi ukusabalala kwama video ezinkundleni zokuxhumana abantu beveza ngokugula kwabo kwenza kube nzima ukwamukela.
Uvalo luqala nangesikhathi umuntu ezizwa esenezimpawu zaleli gciwane nakho okusuke kuhambisana nemicabango yokwesaba.
Phakathi kwabanye bosaziwayo esebeke baba neCovid-19 kubalwa nomculi ophinde abe ngumhlengikazi, uKhanyisa Mbuthu weqembu Iziqhaza.
UKhanyisa uthe ngesikhathi ethola izindaba zokuthi uneCovid-19 wacishe washayeka phansi ukwethuka. "
’’Úhlobo lomsebenzi engiwenzayo bengikulindele ukuthi kungenzeka ngigcine ngigula.
Kodwa kwaba isimo esihlukile kwangathi bengingazi uma sekufanele ngiyohlolwa.
Kwathi uma kubuya imiphumela ngacishe ngaquleka, okubuhlungu ukuthi akekho umuntu okululekayo ngesimo ongabhekana naso,"kusho uKhanyisa.
Eqhuba uthe ngokwesipiliyoni sakhe ukululekwa ngokomqondo ngendlela efanayo nanoma ngabe umuntu uhlolela siphi isifo yikhona akubona kungehlisa ingcindezi kumuntu.
Lokhu uthe ukubone ngesikhathi kufanele ahlolwe kanjalo noma esethola imiphumela.
"Abantu abaningi bacindezelwa nayindlela efika ngayo imiphumela.
ISMS ingena noma yingasiphi isikhathi.
Yangena kimi ngoJulayi 7 ngingalindele nokuyinto eyangethusa kakhulu.
Enye yezinto engicabanga ukuthi ingenziwa kangcono indaba yokutshela umuntu imiphumela ngoba abantu abefani bamukela ngezindlela ezahlukene,"kusho uKhanyisa.
Echaza ngesimo sakhe uthe sesingcono kakhulu kodwa umfutho wegazi yiwona abona ukuthi wenza abantu bagcine sebegula kakhulu.
"Ukuthuka kwenyusa umfutho wegazi, inhliziyo ishaye ngamandla.
Uma inhliziyo isishaya ngamandla kusho ukuthi seyiphampa igazi kakhulu, sekuhamba isikalo segazi esidlulele emthanjeni yegazi.
Inkinga iqala lapho bese kuba nzima ngisho ukuphefumula kumuntu’’.
’’Engingakusho ukuthi leli gciwane alidingi uthuke, kumele uzilungiselele ngokomqondo,"kusho uKhanyisa.
Ephetha uKhanyisa uthe uyafisa ukusinda kwakhe kube yisibonelo emphakathini, ukuthi kuyasindeka kuleli gciwane.
Ukufikisa umlingani kuvuthondaba akudingi uhalakasha lwenduku
DKT BONGANI NXUMALOSisesikhathini sonyaka lapho imindeni nabathandanayo bezoba ndawonye, abanye bazohlangana emva kwesikhathi eside bagcinana.
Abazukuhlangana nje kuphela kodwa bazoba ndawonye isikhathi eside uma uqhathanisa nezinye izikhathi.Abantu besilisa ezindaweni ezehlukene baphansi phezulu bayazilolonga, bayazibhila ngezindlela ezehlukene, bazicijela ukuthi bafike babe 'yizikhokho' ekujabulisaneni ngokocansi ngalawa maholidi.Izimo ezinjena azibhekene kuphela nabafowethu abasuke bengekho emakhaya isikhathi eside kodwa  nalabo abahlale besemakhaya banenselelo efanayo.Indaba yovuthondaba wutalagu abanye abaluzwa ngendaba, asebeluzame isikhathi eside kodwa lutho!Kokunye sebaze bazitshela ukuthi mhlawumbe baloywa ngukhokhovu olwashona seluvaleke amehlo nomlomo.Sake sachaza kule ngosi ukuthi uvuthondaba lufika njengomnkenenezo, kube sengathi kunokubanda eqolo nasemgogodleni, zonke izicubu zomzimba zivele zivume ngengoma eyodwa; uzizwe usuphimisela amazwi ongeke wazi ukuthi afike kanjani ezindebeni zomlomo kokunye uze umemeze uthi, ‘alibongwe igama leNkosi, wamuhle Jehova, Ameni!’Umbuzo obalulekile uthi sifika kanjani kuvuthondaba?
Yini eyenza abanye bafike kathathu emzuliswaneni owodwa ekubeni kukhona abaluzwa ngendaba akufikeki mpela mpela.Impendulo yale mibuzo ilele ekukhumbuleni ukuthi ucansi akusiyena ungena uyaphuma sengathi uxova udaka ngezinyawo.Ucansi akusikhona ukujaha omunye ngomunwe, umvalele ekhoneni umuntu wabantu, ugcine ufake amagciwane esithweni sakhe sangasese.Angikhohlwa ukugcizelela ukuthi ucansi akusikhona ukuhlasela amabele, upheke izingono ngebhodwe lendlala ngoba wezwa kuthiwa ungabowakhohlwa amabele.Ucansi ngukulungisana ngendlela efanele, kusukela engxoxweni yamehlo, ezandleni ezifukamele inkulumo, kuze kuyofika ekudlaliseni ubulili.Fikani ekwabelaneni ngobulili ngokungqongqoza kancane kancane!Lokhu akudingi halakasha lwenduku, kuphela ulwazi lokuthi uthi qo qo kuphi bese ulandelisa kuphi?Uyabona umuntu owazi ukungqongqoza ngendlela ehlelekile ngeke umkhohlwe empilweni yakho!Akuyi nhlobo ngokuthi uphethe umshiza nohalakasha lwenduku, akungeni ndawo lokhu.Uyazi nawe ukuthi uma usondela enkosini uyagaqa uhlonipha.Nakhona uma nizijabulisa awuvele ufuhleleke nje ungene kepha ungena uhlonipha, ushaye indesheni ukuze ungene kamnandi nithokoze nobabili.Ngaso sonke isikhathi kumele ukhumbule ukuthi kubalulekile ukuthi nobabili nomlingani wakho kumele nijabule, makungajabuli wena wedwa.Uma wenze njalo, uyozwa ngemikhemezelo nemisinjwana yokuzwakalisa ubumnandi ezobe ifakazela ukuthi umsebenzi ushaya khona nakuwe sekunzima ukuqinisela.Ngena kahle nje unyakazise igumbi laseNtshonalanga, Nyakatho, Ningizimu neMpumalanga ulokhu uwaphindaphinda amagumbi.Uma uzimisele ngokuthola unqambothi lovuthondaba zifundise ukulalela umlingani wakho yikhona uzokuzwa uma uthinta lapho kumnandi khona kakhulu noma uma uthinta ngendlela ewunqambothi.Uyozwa izwi elithi ‘Uyesabeka Ongabonwayo!Khumbula ungaxhamazeli, thatha isikhathi sakho, landela isigqi somlingani wakho ahamba ngaso, nithokoze nobabili.Ngalesi sikhathi uzithinta ngenduku yakho lezi zindawana, izandla zakho zona zilumbanisa imizwa esezihlathini, ekhanda, emabeleni, entanyeni, ucumbaza izindlebe, amazwi amtoti emlonyeni!Nakanjani uyozwa senikhuluma izilimi, nozwakala nobabili senithi, ‘ngiyabonga akukaze kubenje’….. qathatha senifikile kuvuthondaba!Tshela mina iliphi-ke iqhaza lohalakasha kabhomubhomu wenduku la?Mpilonde!
!
IFord itshale uR15.8bn wokwakha iRanger entsha
IFORD Motor Company of Southern Africa imemezele ukuthi izotshala uR15.8 billion efemini yayo eSilverton, ePitoli, ukulungiselela ukwakha iRanger entsha.Le nkampani ithe ibheke ukuthi iRanger entsha iqale ukwakhiwa ngo-2020.
Kuzokhumbuleka ukuthi ngonyaka odlule abakwaFord nabakwaVolkswagen bamemezela ukuthi bazosebenzisana, okusho ukuthi iVW Amarok entsha izokwakhiwa endaweni efanayo neRanger.Ukutshalwa kwalesi zigidi sezigidi, kusho ukuthi kuzodaleka amathuba amasha omsebenzi angu-1 200 efemini namanye angu-10 000 kwezinye izingxenye.
Kuzophinde kukhuphuke umthamo wezimoto ezakhiwa khona usuka ku-168 000 ngonyaka uya ku-200 000 njengoba zidayiswa nasemazweni angaphezu kuka-100.AbakwaFord abakathi vu, ngeRanger entsha ukuthi izoba njani.
Kugqugquzelwe abanovalo lokugomela iCovid19
KUGQUGQUZELWE abantu abanovalo lokugoma ukuthi bangesabi, ngenkathi kugonyelwa iCovid-19 ePeople’s Park, eMoses Mabhida, eThekwini, izolo.Kulolu hlelo, oluqale ngoMsombuluko, bekugcwele abantu asebekhulile abaqhamuka ezindaweni ezahlukene zakuleli dolobha.USomlomo weTheku, uNkk Weziwe Thusi, uthe umkhandlu uhlele ukugoma abantu abadala abangu-330 000.Phakathi kwezinye izindawo ezinhlanu athe kuqhutshwa kuzo lolu hlelo, ubale iPinetown Civic Centre, KwaMashu Indoor Sport Centre, Amanzimtoti Civic Centre nezibhedlela, iClairwood nePrince Mshiyeni eseMlaza,Uthe izindawo okugonyelwa kuzo zizokwanda uma kunyuka isibalo sabantu ababhalisela ukugoma.“Sihlele ukuthi sigome abantu abadala abangu-67% ngaphansi kwalo mkhandlu.
Siyabanxenxa bonke abantu abadala ukuthi bagome njengoba benezifo ezingamahlala khona ezibeka impilo yabo engcupheni.
Sicela nabaholi bomphakathi babe nesandla ekusilekeleleni ekutheni sigqugquzele abantu abadala ngobumqoka bokuba yingxenye yalolu hlelo,” kubeka uNkk Thusi.UDkt Nandipha Phahla (53) waseMhlanga, ongumsebenzi wezempilo, obengomunye wabantu abebeyogonywa izolo, uthe kumele abantu bazi ukuthi akukho zinkinga abazohlangabezana nazo uma begoma.“Ngibhalisele ukugoma esigabeni sokuqala ngoFebhruwari kodwa ngabe senginquma ukudedela ozakwethu abasebenza ngabantu ngoba mina ngiwumsebenzi ozinze kakhulu ehhovisi.
Kulesi sigaba sesibili, ngisukumele phezulu njengoba ngingomunye wabantu abazogoma namhlanje (izolo).
Kubalulekile ukuthi sigome sonke uma sisazimisele ngokuphila,” kubeka uDkt Phahla.UMnuz Falake Mkhwanazi (62) waseNkandla kodwa ozinze eThekwini ngokomsebenzi, uthe ubone kumqoka ukugoma njengoba emdala ngokweminyaka.“Ngingumuntu ozilandela kakhulu izindaba futhi bengilokhu ngibona imibiko engemihle yabantu abebethathwa yileli gciwane.
Yingakho ngingahudulanga izinyawo ngenkathi kumenyezelwa ngohlelo lokugoma,” kubeka uMkhwanazi.UNkk Nana Cele (64) waseMbilo uthe ubone kukuhle asheshe azivikela kwiCovid-19 kunokuthi alashwe sesimkhahlamezile emzimbeni.“Njengamanje sibheke kwisivuvu sesithathu ngakho-ke kubalulekile ukuthi abantu bangalindeli ukuthi balashwe ngoba sebegula,” kuphetha uNkk Cele.
Ungajahi ukuba umapakisha ngokushesha uma wenza amasquats
KUYINTO ejwayelekile ukuzwa abantu besifazane abaningi becobelelana ngamasu ahlukene okwakha izinqa.
Iningi labesifazane emakhasini ahlukene ezinkundleni zokuxhumana lihlala likhuthaza amasquats okuwuhlobo lokuzivocavoca sakuqojama.
Lolu hlobo lokuzivocavoca kubukeka kuyilona olihamba phambili ngoba abesifazane bathi libenza babe ngomapakisha ngokushesha.
Ongoti bezokuzivocavoca bathi kuyiqiniso ukuthi ukwenza amasquats kunomthelela omuhle impela kodwa okungasho ukuthi kumele enziwe ngokweqile ngoba angaba nobungozi.
Ungoti kulo mkhakha, uNksz Sam Xulu wePhoenix Health & Wellness eThekwini, uthe akulona iqiniso ukuthi kwakha izinqa kodwa kuyazibumba kahle zibukeke ziyimbulunga okuyinto ethandwa kakhulu abesifazane uma sebezibuka begqokile.
"Iphutha elenziwa abantu abaningi ukufuna ukubona umehluko ngesikhathi bese umuntu awenze kuze kweqe kulimale amamasela.
Uma uzokwenza lolu hlobo lokuzivocavoca ungaqala kancane wenze ngokuthi uzikalele abe wu-50 kuya ku-100 ngesikhathi ekuseni".
"Khetha izinsuku, uma kade uwenze ngoMsombuluko dlulisa uLwesibili noLwesithathu ukunikeza umzimba isikhathi sokululama.
Ngesikhathi uqojama usukuma ushona phansi kudabuka amamaseli fibre bese evuvukala.
Yingakho kuba sengathi kuputshuka izinqa.
Kusuke kubumbeka amamasela, nokuyingozi ukuwadabula zonke izinsuku," kusho uNksz Xulu.
Ephetha uthe ukuzivocavoca kuyefana nse nokuzelapha ngemishanguzo, konke kunesikalo nesikhathi esibekiwe.
Ukuphuza amanzi kakhulu nokulekelela ngokudla okunempilo kungenye yezinto uNksz Xulu athi zibalulekile.
Lokhu uthe kuzosiza ukuthi zelapheke ngendlela izicubu zomzimba ezisuke zithintekile ngesikhathi ushona uvumbuka phansi.
Ukusebenzisa izinsimbi ngesikhathi wenza lolu hlobo lokuzivocavoca uthe akunankinga kodwa kufanele umuntu aqaphele isikalo nendlela enzangayo.
Ziyaba nokhwantalala izingane: Sadag
KUGQUGQUZELWE abazali ukuthi banake izingane zabo ezineminyaka ewu-15 kuya ku-19 kwazise ucwaningo luveza ukuthi iningi lazo liyazibulala.Njalo ngoFebhuwari 14 kuya kuFebhuwari 21, iSouth African Depression and Anxiety Group (Sagad) iqwashisa ngokuzibulala kwezingane ezineminyaka ewu-15 kuya ku-19.Ngokocwaningo luka-2020 lweWorld Health Organisation (WHO), kuvela ukuthi izingane ezikule minyaka zisengcupheni yokuzibulala ngenxa yokhwantalala.UDkt Frans Korb onguSihlalo weBhodi leSadag futhi ongudokotela wengqondo, ucele abazali ukuthi bayeke ukuzitshela ukuthi izingane azihlaselwa wukhwantalala ngoba akusilo iqiniso leli.“Izingane ziyaba nokhwantalala ikakhulukazi kulesi sikhathi sokufunda online, ukungayi esikoleni, ukuhlala ngawedwana, ukushonelwa nezinye izimo zempilo.
Ucwaningo luthole ukuthi izingane ezineminyaka ewu-15 kuya ku-19 zisengcupheni enkulu yokuzibulala.
Sikhumbuza abazali ukuthi ukhwantalala alukhethi bala, minyaka, bulili, inkolo nesimo somnotho.
Luphatha noma wubani,” kusho uKorb.Uthe ziningi  izingcingo abazithola kulayini wabo wokugwema ukuzibulala ngakho abazali kubalulekile ukuthi basondele ezinganeni zabo.UNkk Cassey Chambers obhekele ukusebenza kweSadag, uthe abazali othisha nabanakekela izingane abavamisile ukukhuluma ngokuzibulala.“Siyabagqugquzela abazali, abagada izingane nothisha ukuthi bakhulume ngodaba lokuzibulala.
Ucwaningo lukhombisa ukuthi izingane okukhulunywa nazo ngalesi sihloko azibi nomqondo wokuzibulala.
Ukugwema ukukhuluma ngokuzibulala yikhona okungaholela ekutheni izingane zizibulale ngoba zisuke zingazi ukuthi zizoxoxa nobani ngezingqinamba ezibhekene nazo,” kusho uNkk Chambers.Uthe ngoFebhuwari 24 bazoba ne-webinar yamahhala ezolekelela othisha ukuthi bakhulume ngodaba lokuzibulala, eyabazali izoba ngoFebhuwari 25 ngo-1emini.Uma ingane ibhekene nezingqinamba eziningi ingashayela u-0800 567 567 ukukhuluma nabaluleka ngengqondo, ingathumela ne-sms ku-31393 lapho izoshayelwa khona ozoyiluleka.
Zingaya kwi-website ethi:www.sadag.org.
Uhlu lwezindawo zokugomela iCovid-19 KwaZulu-Natal
UNGQONGQOSHE wezempilo kuleli uDkt Zweli Mkhize umemezele izindawo zokugomela iCovid-19 KwaZulu- Natal izolo njengoba selithatha elinye igxathu uhlelo lokugonywa kwabantu eNingizimu Afrika.
UMnyango wezeMpilo uzobe uqhuba uhlelo lokugonywa kwabantu emasontweni ezayo.
UDkt Mkhize ubememezela izindawo zokugomela iCorona kuzwelonke nokuyilapho eveze nezezifunda eziyishiyagalolunye zaseKZN.Zimi kanje izifunda:iLembe DM - General Justice Gizenga Mpanza HospitalZululand DM - Vryheid HospitalUmzinyathi DM - Dundee HospitaluMgungundlovu DM - Mediclinic Pietermaritzburg HospitalUthukela DM - Ladysmith HospitaleThekwini MM - Netcare St Augustine's HospitalBawu-339 655 abasebenzi bezempilo asebegonyiwe.
Ukubhalisela ukugonywa kwabantu abaneminyaka engaphezulu kuka-60 kwavulwa ngenyanga edlule.
I-Electronic Vaccination Data System (EVDS) ivumela umuntu ukuba afake imininingwane yakhe njengengxenye yohlelo lukahulumeni iSisonke.Ukubhalisa ungalandela le link: https://vaccine.enroll.health.gov.za bese ulandela imiyalelo.Ungashaya no  *134*832*ID number#  noma 134*832# uma ungenayo inamba ye-ID.
Ungaphinda ubhalise kuWhatsApp ngokuthumelela igama elithi REGISTER ku 060 012 3456.Landela imibandela ufake yonke into edingekayo.Faka indawo lapho ufuna ukugonyelwa khona kungaba ekhaya noma emsebenzini.
Ungalushalazeli ucansi ngesikhathi sezinkinga
UKUYA ocansini isikhathi esiningi kuhambisana nenjabulo nokugijima kwegazi emzimbeni nemcabango emihle ejabulisa imizwa yomuntu.
Lokhu uma kungahambisani noma kukhona lapho kushayisana khona kwenza kubenzima ukuthi umuntu alulangazelele ucansi.
Ukuhlasela kweCovid-19 nokuphila ngaphansi kwesikhathi sikathaqa kuhambisana nezinkinga eziningi kubantu.
Lokhu kwenza abanye abantu bagcine sebegxila kakhulu ekucabangeni ngezinkinga umqondo ulibalele ngemcabango yocansi nokwenza kubenzima ukuthi izithandani zivukelwe kalula.
Ungoti wezempilo nezobudlelwane uDkt Nomcebo Mthembu uthe yonke imicabango yomuntu ihambisana nokusebenza ngendlela komqodo, lokhu okusho ukuthi uma umqondo ugxile kakhulu ezinkingeni nemizwa yocansi iyacindezeleka ngoba akukho okujabulisa umuntu ngaleso sikhathi.
UDkt Mthembu uthe yingakho behlala bekugcizelela ukuthi abantu bangalushalazeli ucansi uma benezinkinga.
Ukwenza ucansi uthe kungenye yezinto ezelapha umuntu nomqondo uswabuluke kube khona okumjabulisyao phezu kwezinkinga.  "
Kunama hormones athintekayo uma wenza ucansi, yingakho umuntu kubakhona ubumnandi abuzwayo nobumjabulisa ezwe nasemzimbeni kumnandi kahle.
Ukungalwenzi ucansi ngoba kusenezinkinga obhekene nazo akukusizi, kunalokho ucansi yilona olungasuzi ukwehlisa ingcindezi ngaleso sikhathi,"kusho uDkt Mthembu.
Eqhuba uthe uma abantu behlala ndawonye kuyenzeka abanye bagcine sebengalukhuthaleli ucansi noma omunye angabe esasicabangela isithandwa sakhe athathe ngokuthi sihambisana naye ngokwezinkinga zasendlini nemicabango.
"Ucansi ngesinye isikhathi alusho ukuya embhedeni kuphela.
Ziningi izindlela zokulenza lwehluke, ukushintsha indawo olwenzela kuyo.
Ngesinye isikhathi akudingi nibe sekhaya.
Lungaqala ngaphandle, nihambe niyoshaywa umoya epaki noma emnyango egcekeni nibambane ngezandla nixoxe izindaba zenu.
Imizwa izokhula ngokubambana ngezandla nokugijima kwegazi, indlela enibukana ngayo izogcina ithinta imizwa nizibone seningena enkonzweni yasekamelweni," kusho uDkt Mthembu.
Ephetha uthe ucansi aludingi ucatshangwa kakhulu nokuhlelelwa ngoba konke kuqala ngemizwa yabantu nemicabango efanele emqondweni womuntu.
Ziya ngokuba ngcono izibalo zokuthengwa kwezimoto
YIZE ukuthengwa kwezimoto eNingizimu Afrika kuya ngokuba ngcono kodwa inkinga ayikapheli.Lokhu kushiwe yisikhulu seNational Association of Automobile Manufacturers of South Africa (Naamsa) uMichael Mabasa ngesikhathi ephawula ngezibalo zokudayiswa kwezimoto ngo-Okthoba.
"Yize ziqina izibalo zezimoto ezithunyelwa kwamanye amazwe kodwa silokhu sinovalo ngemibiko yokubuya isibili kweCovid-19 e-Europe nokungase kuphazamise isikhathi esisele kulo nyaka," kusho uMabasa.INaamsa ithe izibalo zango-Okthoba zikhombise ukuthi kuqhubekile ukwehla kokuthengwa kwezimoto njengoba zibe ngu-38 752.
Lesi yisibalo esehle ngo-13 216 noma u-25.4% uma kuqhathaniswa no-51 968 owadayiswa ngo-Okthoba wonyaka odlule.Kuzona zonke izimoto ezidayisiwe ezingu-38 752, ezilinganiselwa ku-32 478 noma u-83.8% udayiswe emagaraji u-9.4% uthengwe yizinkampani eziqashisa ngezimoto, u-3.8 uthengwe nguhulumeni kwathi u-3.0% kwaba ngowezinkampani.Izimoto ezincane ezithengiwe zibe ngu-26 793 nokuyisibalo esehle ngo-9 106 noma u-25.4% uma kuqhathaniswa no-35 899 owathengwa ngesikhathi esifanayo nyakenye.Ukuthengwa kwamaveni namatekisi kume ku-9 644.Isibalo sezimoto ezidayiswe ngaphandle sehle ngo-7 792 noma u-18.9% uma kuqhathaniswa nesikhathi esifanayo ngonyaka odlule.
Zibe ngu-33 474 kanti ngonyaka odlule zazingu-41 266.Uma kubhekwa unyaka wonke kuze kube yimanje isibalo sehle ngo-119 803 noma u-35.3% uma kuqhathaniswa nonyaka odlule.ULebogang Gaoaketse, oyiNhloko yezokuXhumana kwaWesBank Vehicle and Asset Finance uthe u-Okthoba ube yinyanga yesine kulandelana isibalo sokuthengwa kwezimoto sikhuphuka.Uthe sikhuphuke ngo-1 516 uma kuqhathaniswa noSepthemba.Izimoto ezidayise kakhulu yilezi:–  VW Polo Vivo - 2 259–  Ford Ranger - 2 203–  VW Polo - 2 195– Toyota Hilux - 1 390–  Toyota Fortuner - 1 349– Toyota Hiace - 1 265
Ongakwenza ukugwema ukudunwa imoto
ISIKHULU seMasterDrive, u-Eugene Herbert, sithi ukunyuka kwesibalo sokudunwa kwabantu izimoto kumele kwenze abashayeli babe mehlomane kakhulu kunakuqala.UHerbert uthe izibalo zobugebengu zaphakathi kukaJanuwari noMashi 2021 zehle ngo-14.4%.
Uthe okukhathazayo wukuthi kunyukile ukudunwa kwezimoto namaloli.
Ukudunwa kwezimoto kunyuke ngo-4.9% kuthi okwamaloli kwanyuka ngo-24.6%.
"Ukudunwa kwabantu izimoto kulokhu kunyuka njalo uma kukhishwa izibalo zobugebengu.
Lesi sigameko esihlukumeza umoya futhi esidla imali yinto okubonakala sengathi abantu bakuleli ngeke basibone sehla maduze.
Kubalulekile ukuthi abashayeli bakuvume ukuthi ukuze bagweme ukugilwa kuncike ekutheni bamehlomane kanjani futhi bazi nokuthi yini okumele bayenze uma bebona sengathi basengozini.
Ukuhlale wazi ukuthi kwenzakani eduze kwakho kubalulekile, ukuze ungagilwa.
"Uthe eGauteng, KwaZulu-Natal naseWestern Cape kube nezigameko eziningi.
Abantu badunwa kakhulu emalokishini yize umehluko umncane.
Izimoto ezingama-sedan, hatchback, amaveni yizo ezidunwa kakhulu.
"Uma wazi ukuthi ushayela imoto edunwa kakhulu ezindaweni eziyingozi kubalulekile ukuthi uhlale wazi ukuthi ngubani oshayela emva kwakho nokuthi unesikhathi esingakanani ekhona.
Ungalokothi ujike esangweni lakwakho noma endaweni engenamuntu uma kunemoto elokhu ikulandela.
Qaphela abantu abaseduze kwesango lakho uma  uhamba noma ubuya futhi uma kukhona umuntu osolisayo thinta amaphoyisa kunokuthi ushayele yize kukhona ongakuboni kahle.
Yima eceleni nesango usalinde livuleke.
"Uthe okunye wukuthi enxanxatheleni yezimoto paka uhlehlele odongeni ukuze kungavumbuki muntu ngemuva kwakho uma usalayisha izimpahla.
"Uma kungekho muntu endaweni yokupaka, cela unogada akuphelezele uye emotweni.
Ezimpambanweni zomgwaqo qaphela abantu abazimele.
Ungalokothi uzivimbe uma usezimpambanweni zomgwaqo noma erobhothini kodwa shiya isikhala phambi kwakho nemoto oyilandelayo ukuze uchushe kalula."
Kusenovalo ngezimoto ezihamba ngogesi
ABASHAYELI baseNingizimu Afrika basemanqika ngokuthenga izimoto ezihamba ngogesi, ngokusho kocwaningo i-2020 South africa EV Car Buyer Survey.Lolu cwaningo lwenziwe yi-AutoTrader ngokubambisana neGeneration.e futhi luveza ukuthi abathengi bakuleli bacabangani ngezimoto ezihamba ngogesi.Isikhulu se-AutoTrader uGeorge Mienie sithe bangu-2% kuphela abathengi abanezimoto zikagesi kuthi u-13% uke wazishayela.
"Kodwa kuzonyuka ukuthandwa kwezimoto ikagesi.
Ucwaningo luveza isikhala phakathi kwendlela abathengi abacabanga ngayo nokuthi imboni yona icabangani ukuze kusizakale abantu abanjengamagaraji, abakhiqizi bezimoto, abakhangisi nohulumeni.
"Ucwaningo luveza ukuthi kusenovalo ngezimoto zikagesi.
"U-61% wabantu abaphendulile bakhale kakhulu ngokugqoza kwengqalasizinda yokushaja kwathi u-60% wabaphendulile wathi isikhathi sokushaja siyinkinga," kusho uMienie.Uthe u-26% ukhale ngovalo lebanga ongalihamba ngebhethri nokuyinto eyayiphezulu phambilini.
Uthe iningi lithe lingathenga izimoto ezingahamba ibanga elide ngebhethri.
"U-39% wabaphendulile uthe imoto kagesi kumele ikwazi ukuhamba ibanga eliphakathi kuka-300 no-500km ukuze bacabange ukuyithenga.
Ngakolunye uhlangothi u-40% uthe bafuna izimoto ezihamba ngaphezu kuka-500km.
"Uthe okunye obekukhathaza abathengi yintengo ephezulu kodwa manje sebethi bazimisele ngokukhokha kakhulu ngenxa yokuthi kushibhile ukuzinakekela kunezikaphethroli noma udizili.U-74% uthe uzothenga izimoto zikagesi eminyakeni emihlanu ezayo.
Ifemu yakwaVWSA ikhiqize imoto ka-4 million eNingizimu Afrika
IVOLKSWAGEN Group South Africa (VWSA) igubha ukukhiqiza izimoto ezingaphezu kuka-4 million efemini yayo ese-Uitenhage, ePort Elizabeth.Izimoto zokuqala zakhiqizwa eminyakeni engu-72 edlule ngoNovemba ka-1948 ngesikhathi ifemu kusengeyeSouth African Motor Assemblers and Distributors (SAMAD).Imoto yokuqala yakwaVolkswagen eyakhiqizwa kwaba yiVW Beetle eyakhiwa ngo-Agasti ka-1951.Kusuka lapho le femu isiyakhe izimoto eziningi okuhlanganisa yona iBeetle, izinhlobo ezahlukene zeTransporter, Golf, Jetta, iPolo nezakwa-Audi.Njengamanje kwakhiwa iPolo edayiswa kuleli kanjalo nakwamanye amazwe aphesheya.
Kuphinde kwakhiwe nePolo Vivo edayisa kuleli.Selokhu kuqale unyaka kwaVWSA sebekhiqize amaPolo angu-75 521 adayiswe kwamanye amazwe namanye angu-12 804 namaPolo Vivo angu-17 038 adayiswe kuleli.Obambe njengoMqondisi wokukhiqiza kwaVWSA uBernd Schaberg uthe bayaziqhenya ngalokhu futhi kukhombisa ukuzinikela kwabo.
"Ngalokhu kuzimisela nginesiqiniseko sokuthi sizozuza okunye okukhulu," kusho yena.
Obaba abahlanu abaphethe isitayela
Ababona nje obaba okuba mnandi ukuba seduze kwazo, kodwa nesitayela basiphethe.
Njengoba kusasa (June 21) kuwusuku lokubungaza obaba iFather's Day, sibuka labo baba abamnene futhi abaphethe isitayela.Lo mlingisi uke wamenyezelwa njengophethe isitayela ukwedlula wonke amadoda yiphephabhuku iGQ ngaphansi kwesigaba iBest Dressed Man of The Year ngo2019.Uphethe isitayela nokuthi uyazifela ngokuthenga imikhiqizo eyenziwe kuleli lizwe.UWiseman Mncube uyazifela ngezimpahla zokugqoka ezikhiqizwe kuleli Isithombe: Instagram.
Thapelo MokoenaUsenze ukudaya intshebe ibempunga kwaba sesitayeleni umlingisi uThapelo Mokoena.
Lo menzi wamafilimu okwazi ukugqoka noma yini ayenze ibukeke isesitayeleni ngendlela yokuthi nabanye bafune ukubukeka njengaye.UThapelo Mokoena uhlale eziphihlile ngesitayela.
Wenze ukudaya intshebe ibe mpunga kwasesitayeleni Isithombe: Instagram.
Useze waziwa ngelikaKing Kotini ngoba isitayela yinto yakhe.
Uhlale egqoke ngendlela ehehayo futhi akayingeni eyokugqoka okushibhile.
URiky Rick usesitayeleni ngempela.
Shapa Boss Zonke!URiky Rick akakufihli ukuthi uyazifela ngezimpahla ezimba eqolo, kodwa uyawudla impela uKotini Isithombe: Instagram.
Akagqoke aconse kodwa uyakwazi ukuhlanganisa noma yini namateku kubukeka kuheha futhi kusesitayeleni.
Noma umbona kuphi, ngabe unamanga uma uthi wake wambona egqoke kabi yize esuke eshaye amateku ngezansi kwayo yonke into asuke eyigqokile.Ngisho angagqoka isudi, uhleli ezogqoka namateku kodwa kukho konke ngeke umbone egqoke kabi u-AKA Isithombe: Instagram.
Lo mlingisi uhlale esiphethe isitayela.
Ngisho nezitayela zasekhanda, uhlale ezokubulala ngazo.
Umzimba wakhe ohlalwa nayiluphi uhlobo lwemfashini, kumenza ahlale ebukeka sengathi uwumkhangisi oseqophelweni eliphezulu.Ukuma komzimba kaKay Sibiya kuphelelisa noma yisiphi isitayela asuke ezosibeka emzimbeni wakhe Isithombe: Picture: Instagram.
EyeCovid icindezela abangcwaba ngesiko
UKUSHAYWA kwemithetho kathaqa kubantu akudalanga nje isiphithiphithi sokuphambana kwezidumbu emakhazeni  kodwa kushiye nezazi zamasiko nemindeni eminingi iphithene amakhanda ngokungagcinwa kwamasiko ahambisana nesifo emakhaya.
Izinhlanga ezahlukene eNingizimu Afrika zinamasiko ahlukene enziwayo ekhaya uma kushoniwe nokuyinto engeyona imfihlo.
Eminye yemingcwabo ithi ayifane cishe kwizinhlanga ezahlukene kuleli ngenxa yendlela okwenziwa ngayo uma umuntu ezibulele.Uma kushone iwele, kushone isangoma, oshone ngengozi yemoto, oshone ngesikhali nezinye izindlela.
Kuzona zonke lezi zindlela zokushona abantu abagcina amasiko abalenzi iphutha lokungayilandeli imigudu yakhona ngoba kungenzeka kuvule umkhokha ekhaya noma kuvuleleke ukufa kwabanye noma kudale izinkinga ekhaya.
Ongoti bezamasiko bathi yize isimo sibonakala ukuthi siyaphoqa ukusetshenziswa kwale mthetho eNingizimu Afrika kodwa kuzophithana izinto eziningi kuhlanga lwabamnyama.Ungoti wezemasiko uMnuz V.V.O Mkhize uthe iphutha libe sekuqaleni ngesikhathi uhulumeni ethatha izinqumo ngokubheka indlela eyodwa yokungcwaba nengayona inkinga kwizinhlanga ezingawagcini amasiko.
"Bekufanele umengameli nethimba lakhe nabezempilo bashaye le mithetho bebe bambisene nabalaphi bendabuko nabantu bamasiko.
Kubhekwe ukuthi ngokwezinhlanga nezifundazwe kungcwatshwa kanjani ngaphambi kokushaya le imthetho ecindezela abantu abamnyama kuphela ngoba iningi labo eligcina amasiko,"kusho uMkhize.
Eqhuba uthe akekho umuntu ophikisana nemithetho nongasiboni isimo ezweni kodwa akumele konakale izinto emakhaya.
"Kunezinto eziyinkinga ekhaya njengokungcwaba umnumzane wekhaya engazange angene emzini wakhe kulaba abangangcwabeli ekhaya.
Kulaba abangcwabayo noma isidumbu singasalalanga ekhaya ngoba ubene Covid 19, umndeni awunikwe imizuzu yokungenisa isidumbu ekhaya sibikwe ngembuzi ngoba sivele sigoqiwe ngeke sivulwe.
Lapho imithetho ihlonishiwe nesiko lagcinwa,"kusho uMkhize.Ungoti nomele abalaphi bendabuko eNingizimu Afrika uMnuz Sazi Mhlongo uthe kuyichilo ukuthi iNingizimu Afrika inososayensi abasezingeni eliphezulu kodwa abanikezwanga ithuba lokucwaninga nokuqhamuka nekhambi.
Abalaphi bendabuko uthe okwabo akukhulumeki ngoba uhulumeni akabazi nokuthi bayini ekubeni nezifundiswa uqobo zikhuliswe ngamakhambi esintu.
"Izinto zesintu ziphelelwe yisithunzi kubaphathi bezwe.
Uma kukhulunywa ngezinto zesintu ungathi kunephunga elibi elibanukelayo ngoba sebephucuzeke kakhulu.
Bafuna ukuvala konke ngesintu namasiko abantu abamnyama ekubeni bayavota banamalungelo futhi ngenkululeko kwakulwelwa bonke abantu hhayi izifundiswa kuphela,"kusho uMhlongo.
Ephetha uthe bayafisa le mithetho ibuyekezwe kubenezindlela zokubhekelela abantu abamnyama namasiko abo.
"Akukwazi ukuthi kungaze kuyongcwatshwa isidumbu somnikazi womuzi onamakhosikazi amathathu nezingane engazange angeniswe ekhaya.
Izingane uqobo zizoba nenkulu inkinga ekukhuleni kwazo kuningi okungazohamba kahle ekhaya,"kusho uMhlongo.Okudinga ukubuyekezwa ngokwesintu-Uma kushone umuntu oyisangoma kumele umndeni nogobela abaphethe umngcwabo banikezwe ithuba lokwenza isiko lakhona.
Umgidi ungenye yezinkonzo ezibalulekile kanjalo nokubhodlozwa kwendlu yaso isangoma kwezinye izindawo.-Iwele nakanjani kumele livunyelwe ukungena emgodini ngoba lisuke lingazongena ebhokisini futhi nalo ibhokisi lisuke ligoqiwe ngendlela ephephile.- Indoda enesithembu ngokwesintu kufanele ingene kuyona yonke imizi yayo ngaphambi kokuthi iyongcwatshwa nokungadala izinkinga ngisho ekhaya nasezinganeni uma kungenziwe.-Imindeni kunezinto engakwazi ukuzenzela emakhazeni ngaphambi kokuthi sigoqwe isidumbu nokuyinto abamasiko abathi kumele ivunyelwe.-Ubaba wekhaya uma ezongcwatshwa kuhlatshwa inkomo agoqwe ngesikhumba kodwa lokhu sekuvaleleka ngaphandle nokuyinto ezodala izinkinga emndenini egcina amasiko.-Unkosikazi nezingane nabo ngokunjalo kusetshenziswa izindlela ezithile uma kugoqwa isidumbu kweminye imizi bagoqwa ngecansi nokuyinto engasenzeki njengoba kuneCovid 19.-Kunanezinkolo ezisashaya ngesiko lakudala ezingangcwabi ngebhokisi nokubonakala ukuthi nazo zicindezeleke kakhulu ngalesi sikhathi.
Iqine njengensimbi yaseJalimane iHyundai Santa Fe
I-HYUNDAI igubha iminyaka engu-20 yaqala ukwakha iHyundai Santa Fe, ngokwenza ushintsho kulolu hlobo olukhona noluqale ukudayiswa ngo-2018.Yize sekunenqwaba yamaSport Utility Vehicle (SUV) ahlukene akwaHyundai kodwa iSanta Fe ngeyokuqala ngqa futhi yiyo ephezulu ngokukleliswa kwawo.
Eyesizukulwane sokuqala yenziwa ngo-2000 njengoba sekungeyesizukulwane sesine nje.ISanta Fe entsha ifika negrille eyenza igqame namadaytime running lights athi uma ekhanya ame njengo-T. Amarimu ahlukene ngosayizi njengoba kukhona angu-18 inch, 19 inch noma u-20 inch.Ubude bayo obungu-4 785mm buyenza ivuleke ngaphakathi futhi inezihlalo ezilayisha abagibeli abayisikhombisa.
Kuhlaleka kahle ezihlalweni zangemuva kodwa kwezokugcina kungena izingane.
Isikhala ebhuthini evuleka ngogesi, siba ngu-634 litres uma ulalise izihlalo.Kumele bashayelwe ihlombe abakwaHyundai ngokwenza ingaphakathi eliseqophelweni eliphezulu wena owabona izimoto zikanokusho zaseJalimane, ekubeni kungeyaseSouth Korea.Kunenqwaba yezikhala zokubeka izinto ezinjengeziphuzo, inezimbobo ezine zokushaja (ezimbili ngemuva) okukhona nomgodi ojikijela kuwo iselula ishaje ngaphandle kwentambo.
Okunye engikuthandayo ngayo ukuthi uqwembe lokuvikela ilanga phezulu uyakwazi ukulidonsa kuvale iwindi lonke futhi likhulu kahle.Yakhiwe yaqina nakwidashboard bese iba nezihlalo eziyisikhumba.
Ngaphandle kwetouchscreen infotainment system engu-8 inch lapho okwazi ukuxhuma khona iselula nge-Apple CarPlay/Android Auto, amehlo avele ahehwe ngamabhathini kwicentre console.
Igiya alijwayelekile kodwa linamabhathini alula ukuthi ulisebenzise.Igiya lingumshini ozishintshayo oyi-8 speed dual clutch transmission.
Lisebenza kahle nenjini engu-2.2 litre turbodiesel enamandla angu-148kW netorque engu-441Nm.Izinhlobo zihlukene kabili okuyi-Executive ne-Elite.
I-Elite ihluke ngokuthi idonsa ngawo womane amasondo.
I-Executive esichithe isikhathi inamadrive modes amane okuyiComfort, Sport, Eco and Smart.
Emgwaqweni infotonfoto, ithule ngaphakathi futhi kudizili ibidla amalitha angu-7.8 ngo-100km.Uma uhamba ngayo uzizwa uphephile ngoba inezinto eziningi futhi iyakukhombisa uma uhlehla ukuthi kunemoto eqhamuka noma okunye, inama-airbag, Anti-Lock Braking System (ABS), Electronic Brake Force Distribution (EBD), Electronic Stability Program (ESP), neVehicle Stability Management (VSM).IntengoSanta Fe R2.2 Executive 8sp DCT –R769 500Santa Fe R2.2 Elite 8sp DCT AWD –R869 500Ifika neservice plan yeminyaka eyisithupha noma u-90 000km, warranty yeminyaka eyisikhombisa noma u-200 000km neroadside assistance yeminyaka eyisikhombisa noma u-150 000km.
I-Corona yenze sehla isibalo sabahlolela umdlavuza
SEHLILE isibalo sabesifazane abaziyisayo ukuze bahlolwe ukuthi abanawo yini umdlavuza webele.Inkampani eyakha imishini yekuhlola nokwelapha izifo, iKeystone Radiology, ithi kulo nyaka isibalo sabesifazane abahlolwayo sehle ngo-50%.UDkt Pierter Henning weKeystone Radiology, unxuse abesifazane ukuthi basebenzise * -Okthoba - inyanga eyaziwa ngeyokuqwashisa ngomdlavuza webele - ukuya ezikhungweni zempilo bazihlole.“Ukubheduka kweCovidi-19 kuholele ekutheni sehle isibalo sabesifazane abazihlolela umdlavuza.
Lokhu kungaholela ekutheni ngokuhamba kwesikhathi babe baningi abesifazane abatholwa ukuthi banalo mdlavuza futhi ususezingeni eliphezulu, okuzoholela ekutheni abanye umdlavuza wabo ungabe uselapheka.
Umdlavuza webele uyelapheka uma usheshe watholakala,” kusho uDkt Henning.UNkk Thamo Mbatha-Gasa waKwaMakhutha, oke waba nomdlavuza webele, uyavumelana noHenning ukuthi iningi labantu alikwazanga ukuya ezikhungweni zezempilo ngenxa yeCorona.Uthe bekumele ayokwenza i-papsmear ngoMeyi, wajikiswa esibhedlela bathi babhekela iziguli ezineCorona kakhulu.“Ngangingaqhubeka ngichaze ukuthi mina ngidinga ukuhlolwa ngenxa yesimo sami kodwa ngoba nami ngangesaba ukuthi kungenzeka ngithole iCorona esibhedlela, ngajika ngabuyela ekhaya.“Ngize ngaya esibhedelal futhi kuleli sonto ngoba sengizwa ukuthi kukhona okungahambi kahle esibelethweni sami.
Imiphumela ithi kunesigaxa esikhula ngendlela engavamile, esenginovalo lokuthi kungenzeka ukuthi wumdlavuza,” kusho uNkk Mbatha-Gasa.Uthe iCorona yenze ukuthi abantu bakhohlwe wukuthi kunezinye izifo ezibulalayo njengawo umdlavuza.UNkk Mbatha-Gasa uthe ngo-2012 wathola ukuthi unomdlavuza ena-32 okwakuyinto engavamile ukuthi umuntu ongangaye abe nomdlavuza webele.“Kwase kunesikhathi ngizwa sengathi nginethumba phakathi ebeleni kodwa elingaphumeli ngaphandle.
Nganginganaki nje ngoba kwakungebuhlungu.
Ngaze ngathi ngiziyele emtholampilo ngihambise ingane ngathola iphepha elinemininingwane yomdlavuza, kwayima ngethuka ngibona ukuthi izimpawu ezichazwa kulo nami nginazo.”Uthe umdlavuza wase uhambe kakhulu kwadingeka ukuthi ibele lisuswe lonke bese eqala i-chemotherapy.“Ngaqala ukugula sengenza i-chemo, izinwele zaphuma ngaba nembungculu.
Ngaqale ngazitshela ukuthi ngizofihla ngingawutsheli umphakathi kodwa ngagcina sengithathe isinqumo sokuthi ngibhale kwiFacebook, ngitshela abantu ukuthi uma behlangana nami bangangibuzi ngezinwele zami futhi nemibuzo eminingi ngeke ngikwazi ukuyiphendula.“Ukuxhaswa engakuthola yikho okwangenza ngaba nesibindi sokubhekana ngqo nomdlavuza, kwaba uwafa wafa wagcina unqotshiwe ngo-2014,” kusho uNkk Mbatha-Gasa.
Ibuye ibe nobungozi i-antifreeze emotweni
YIZE ukusebenzisa i-antifreeze noma icoolant emotweni kusiza ekugcineni amazinga okushisa enjini ekahle kodwa kungayibulala imoto uma unganakile.URewald Ranft onguSihlalo weMotor Industry Workshop Association (MIWA), uthe abantu abaningi bakholwa ukuthi i-antifreeze iyasiza ukugcina amanzi kwiradiator nasenjinini ukuthi engabi yiqhwa uma kubantu.
"Yize lokho kuyiqiniso kodwa iphinde ibe nomsebenzi wokwenza amaphathi ukuthi abe manzi njenge water pump.
ISummer coolant yona inciphisa amathuba okuthi injini ishise ngokweqile uma kushisa.
"Uqhube wathi izinjini zakamuva zinamaphaseji amancane okudlulisa icoolant ukuze injini ihlale ipholile.
Uthe lokhu akugcini kuphela ngokwenza ukushisa kube kahle kodwa kusiza nokuthi kungabi khona izinto eziwukungcola ezinamathela khona nokuthi iguge ngenxa yokoma.Uthe yize ukusebenzisa i-antifreeze noma isummer coolant kungaba yimpendulo yokuthi injini ibe kahle kodwa kumele abantu bangasebenzisi noma yiyiphi abayibonayo.
"Kungaholela ekutheni kube nomonakalo omkhulu kumaphathi enjini afana newater pump, radiator ngisho necylinder head.Uqhube wathi iSouth African Bureau of Standards (SABS) inemigomo emibili ye-antifreeze.
Eyokuqala yiSANS/SABS 1251 lapho kumele ixutshwe khona namanzi ahlanzekile ngokufaka isikalo sika-50/50 (1:1) noma u-33.3/67.7 (1:2).
Eyesibili yiSANS/SABS 1839 okuyicoolant esivele ifakwe amanzi ngokwesikalo esingu-40/60 futhi esikulungele ukusetshenziswa ngaphandle kokuphinde ixutshwe.Uthe nanka amathiphu angasiza:- Thenga enegama endaweni ethembekile ugweme eshibhile okungenzeka ukuthi isixutshiwe.- Uma une hydrometer ukubheka icoolant.
Futhi bheka izinto okungenzeka ukuba ziyantanta kwicoolant nokuthi ubheke izinto ezimhlophe ikakhulukazi kumaradiator e-aluminum.- Icoolant kumele ishintshwe kanye ngemuva kweminyaka emibili noma emihlanu.
Ukuba necoolant eyisikalo esikahle kubalulekile.
Ukuba nencane kungenza ukuthi injini ishise ngokweqile.- Khumbula ukuthi i-antifreeze inobungozi kubantu nasezilwaneni.
Yenza isiqiniseko sokuthi uyilahla kahle i-antifreeze.
IMelika izonikelela i-Afrika ngemigomo yeCovid-19
UMENGAMELI wakuleli uMnuz Cyril Ramaphosa uthe inkampani ekhiqiza umgomo weCovid-19 iJohnson & Johnson (J&J) ithembise ukuthi izoyiletha ngokushesha eminye imigomo kuleli.Isikhungo esibhekelele ukuphepha kwemithi e-United States, iFood and Drug Association (FDA), imemezele ngoLwesihlanu ukuthi uphenyo lwayo luveza ukuthi imigomo engu-16 million, ekhiqizwe esikhungweni esikhiqiza imigomo yakwaJ&J eBaltimore,  yonakele ngoba inezinsalela ze-AstraZeneca.I-AstraZeneca kwatholakala ukuthi ayikulungele ukugoma abantu bakuleli ngenxa yegciwane eselizishintshile.
Ingu-2 million imigomo ekuleli ethintekayo kule, okuthiwa inezinsalela ze-AstraZeneca.
Leyo migomo umengameli uthe izolahlwa.URamaphosa,  obekhuluma  emhlanganweni iG7 obuse-United Kingdom, uthe  i-Aspen ithe isiqalile ukulungisa imigomo okumele ithunyelwe kuleli kuleli sonto.Uhlelo lokusatshalaliswa kwemigomo kuleli luhamba kancane ngenxa yokuthi imigomo ifika kancane kodwa uRamaphosa uthe kuzolunga ngoba useke wakhuluma nanomengameli wase-US uMnuz Joe Biden ukuthi izwe lakhe linikele ngemigomo ezogoma abantu base-Afrika.“Ngesikhathi sikhuluma noBiden ngikucacisile ukuthi imigomo ezonikelwa yi-US kumele kube ngezosiza e-Afrika neNingizimu,”  kusho yena.UNgqongqoshe wezeMpilo  obambile uNkk Mmamoloko Kubayi-Ngubane, uthe ukulahlwa kwale migomo kuzoluphazamisa kakhulu uhlelo lokusatshalaliswa kwemigomo kuleli.UDkt David Manyae, ungoti wezokuxhumana kwamazwe emhlabeni eNyuvesi yaseJohannesburg, uthe sekuyisikhathi sokuthi amazwe athathe isinqumo sokuthi kuxegiswe imithetho kudedelwe amazwe azikhiqizele imigomo yamazwe awo.“Njengamanje azidingeki izimpi nokuklolodelana ngokuthi yiliphi izwe elingcono phakathi kwamazwe aseNtshonalanga neChina.
Into edingekayo ukuthi kusindiswe abantu bonke kungakhathalekile ukuthi bahlala emazweni acebile noma cha,"  kusho yena.USolwazi Mosa Moshabela weNyuvesi yaKwaZulu-Natal, uthe ukonakala kwemigomo okuthiwa kwenzekile emigomeni yakwa J&J kusho ukuthi inezinsalela zeminye imigomo, akukhona ukuthi yakhiwe ngezithako ezonakele.“I-FDA ikwaze ukuthola ubufakazi kwi-batch eyodwa ukuthi inezinsalela ze-AstraZeneca eminye kuyasoleka ukuthi nayo intintekile,"  kusho yena.
Zikhona izimoto ezibiza ngaphansi kukaR50 000
UMA usemakethe yemoto futhi ufuna ebiza ngaphansi kukaR50  000 ungazi ukuthi uzokwenze njani, kumele ungakhathazeki ngoba zikhona.Isikhulu sakwa-AutoTrader uGeorge Mienie, sithe  ngokocwaningo lwabo ziningi izimoto ezibiza ngaphansi kwale mali ngisho neMercedes-Benz E-Class.Uthe amakhasimende kumele enze ucwaningo kuqala ngaphambi kokuthenga.“Kubalulekile ukubheka zonke izinto.
Senze uhla oluveza ukuthi yiziphi izimoto ezitholakala ngayiphi imali.
Siphinde senza  okungaphezulu ngokuthi sibheke nokuthi yiluphi uhlobo ongaluthola.”Uthe lokhu kungajika umqondo wekhasimende ngoba mhlawumbe kungenzeka ukuthi lifuna imoto encane kodwa libone ukuthi iSUV ingaba wumqondo omuhle.Uthe ucwaningo lwenziwe ezimotweni ezikleliswe kwi-AutoTrader ngo-Okthoba futhi luveza iminyaka, ibanga imoto elihambile nentengo.IMercedes-Benz E-Class ibiza uR40 381, yabhaliswa ngo-1996 kanti isihambe u-246 253km.Uhla lumi kanje:Ama-hatchback angaphansi kukaR50k*Volkswagen Citi R42 985 - 2004 (unyaka)Tata Indica R39 571 - 2010Opel/Chevrolet Corsa Lite R41 384 - 2006Ama-sedan angaphansi kukaR50k *Mercedes-Benz C-Class R40 510 - 2000BMW 3 Series R31 378 - 1999Mercedes-Benz E-Class R40 381 - 1996AmaSUV angaphansi kukaR50k*Cherry Tiggo R36 267 155 - 2009Fiat Panda R31 400 - 2007Nissan X-Trail R49 900 - 2005Ama-single cab angaphansi kukaR50k*Nissan 1400 R47 475 - 1999Fiat Strada R45 900 - 2010Ford Ranchero R49 990 - 1997Ama-double cab angaphansi kukaR50k*Isuzu KB R44 900 - 1995Ama-coupe angaphansi kukaR50k*Mercedes-Benz CLK R45 400 - 2000Audi TT R44 900 - 2001Lancia Flavia R49 900 - 1968
Ifitha khaxa empilweni iHonda Fit
UNGADIDEKI uzitshele ukuthi yimoto entsha kanti iHonda Fit yiHonda Jazz kodwa esibizwa ngeFit eNingizimu Afrika.Kwamanye amazwe iJazz ibibizwa ngeFit njengoba nakuleli isizobizwa kanjalo.
IJazz noma iFit yaqala ukwethulwa ngo-2001 yazakhela igama kwaHonda njengoba manje sekwethulwa eyesizukulwane sesine.Ithe ukuba nkudlwana kancane kunendala bese iba mfishane.
Izinto efika nazo zihlukene ngokwezinhlobo zayo ngoba zine.
Ngaphandle iComfort yona inamasondo angu-15 inch anamakhava bese kuthi ezinye izinhlobo zibe namarimu angu-16 inch.
Yiyo futhi engenawo amalambu angamaLED kanjalo namafog lamps.Ngaphakathi yakhiwe yaqina bese iba nesikhala esikhulu sokuhlala abagibeli nempahla.
Isikhala sebhuthi singu-309 litres kodwa uyakwazi ukusandisa ngokulalisa izihlalo sigcine sesingu-1 210l.Ngaphambili inezinye izikhala zokubeka izinto neziphuzo.
IComfort inomsakazo onescreen esingu-5"bese ezinye izinhlobo zibe ne-9 inch touchscreen infotainment system ebukeka kahle.
Yilapho udlala khona umsakazo, ubone ingemuva uma uhlehla uphinde ukwazi ukuxhuma iselula nge-Android Auto noma i-Apple CarPlay (ngaphandle kwentambo).I-instrument cluster ishintshile isidigital futhi ingu-7 inch.
Isiteringi sinamabhathini okulawula umsakazo, cruise control (adaptive cruise control kwezinye izinhlobo).Ngaphansi kwebhonethi kunezinhlobo ezimbili zezinjini.
Eyokuqala ngekaphethroli engu-1.5 litre enamandla angu-89kW netorque engu-145Nm.
Isebenzisa ugearbox ozishintshayo oyiCVT.
Ngo-100km bathi idla amalitha kaphethroli angu-5.5.Eyesibili ngeyihybrid okuyinjini kagesi ehlanganiswe nekaphethroli engu-1.5 lire.
Bathi ayinawo ugearbox kodwa izishintsha buthule.
Amandla ayo angu-80kW netorque engu-253.
Uma ihamba injini kaphethroli ishaja ibhethri kanti ngo-100km/h bathi idla amalitha angu-3.7.Ngesikhathi yethulwa le moto eKapa ngoLwesithathu engikuqaphelile kuzo zombili ukuthi zihamba ngendlela ecishe ifane kodwa umehluko omkhulu wukuthula kweyihybrid nokuthi iyonga kuphethroli.
Injalo nje ihybrid ibuye ibe nezinto ezithe xaxa njenge-adaptive cruise control, iyakusiza ukuhlala emzileni ngokuzijikisa isiteringi futhi iyazikhanyisa ibuye izicishe amalambu uma kunemoto eqhamukayo.Zombili kodwa zithule ngaphakathi umsindo ziwubanga uma unyathela ngamandla futhi endaweni enyukelayo.Zintonfontofo kangangokuthi ngisho uhamba ngo-120km/h awuzwa uze ubone uma ujeqeza ijubane.Kwezokuphepha zineVehicle Stability Assist, Brake Assist System, Hill Start Assist ne-Automatic Brake Hold.Izinga linyuke kakhulu kwiFit futhi yimoto okumele uyiqalaze uma usemakethe.IntengoFIT 1.5 DOHC i-VTEC Comfort CVT - R319 900FIT 1.5 DOHC i-VTEC Elegance CVT - R359 900FIT 1.5 DOHC i-VTEC Executive CVT - R389 900FIT 1.5 DOHC i-MMD e-CVT Hybrid - R469 900Ziphuma neservice plan yeminyaka emine noma ephela uma usuhambe ibanga eliwu-60 000km, iwarranty yeminyaka emihlanu noma ephela ngemuva kuka-200 000km ne-AA Roadside Assistance yeminyaka emithathu.
IFit Hybrid yona inewarranty yeminyaka eyisishiyagalombili noma u-200 000km.
Amathiphu okushayela uma kuphele ugesi
ISIKHULU seMasterDrive, u-Eugene Herbert, sithi abantu kumele behlise umoya uma beshayela ezindaweni ezinesiminyaminya esidalwa wukunqamuka kukagesi okuhleliwe.U-Herbert uthe abantu kumele bazazi izikhathi okuzonqanyulwa ngazo ugesi ezindaweni abahlala kuzo.
"Yize kucasula kodwa kumele sikwamukele ukuthi ukunqamuka kukagesi okuhleliwe yinto ekhona.
Ngena emotweni uzilungele izingqinamba lokhu okuzidalayo bese uzama ukumelana nazo ngendlela ephephile.
Uma uvumela ukubuswa ukucasuka ushayela, isimo siba yingozi.
"Uthe nanka amathiphu angasiza abashayeli:- Zama ukugwema izindlela okunqanyulwa kuzo ugesi ngesikhathi ohamba ngaso.- Zinikeze isikhathi esithe xaxa sokuhamba ukuze ungabi nengcindezi uma ushayela.- Ungashayeli ngale komugqa ophuzi esiminyaminyeni.
Lokhu kwenza isimo sibe bucayi futhi kube yingozi ukubuyela emgwaqweni nokuyinto engacasula nabanye abashayeli.- Yize izimpambano zomgwaqo kumele zithathwe njenge four-way stop kodwa lokhu akwenzeki nokuphoqa ukuthi kubaluleke ukuhlolisisa ngaphambi kokunqamula.- Uma bona kunzima ukwehlisa umoya esiminyaminyeni, thola izindlela ezizokusiza ukwehlisa umoya njengokudlala umculo ngaphambi kokuhamba.- Lalela abantu abalawula izimoto emgwaqeni futhi ubahloniphe.- Uma kukhona umshayeli oshayela kabi, kungcono umzibe umdlulise kunokucasuka.
Qasha umakhi obhaliswe kwiNHBRC ugweme izinkinga
UKUBA nomuzi kuyisifiso sabantu abaningi nokwenza umuntu engabe esacabangisisa uma ethola indawo yokwakha agxume ahlale.Izindawo eziningi ezingomazakhele zivamise ukuba nenqwaba yomakhi futhi kuyinto ejwayelekile emalokishini nasezindaweni zasemakhaya ukuthatha noma ngubani odume ngokwakha.Kokunye lokhu kuhambisana nezinkinga zokungapheli kwendlu, ukuwa kodonga noma indlu ingabi yilokhu obekulindelekile.
Izizathu zalokhu zihambisana nezinto eziningi njengokungabi nalwazi olwanele kumakhi agcine efuna ukwenza nezinto angazifundelanga nangagunyaziwe ukuzenza.
Inhlangano kahulumeni ebhekele umsebenzi wokwakha ngokusemthethweni eNingizimu Afrika iNational Home Builders Registration Council (NHBRC)  ithi kuyiphutha ukwakhelwa umuntu ongabhalisiwe kule nhlangano.UNkk Noxolo Mnculwane weNHBRC KwaZulu-Natal uthe uma uqasha umakhi qinisekisa ukuthi ubhalisiwe, indlu yakho uyayibhalisela nepulani yayo ukuze ithole isitifiketi esizokusiza uma usufuna ukuyidayisa.
“Lokhu kuzokusiza ngisho umakhi esebaleka noma engayakhi kahle indlu.
Sikhona ukuvikela amakhasimende, siqinisekise ukuthi nomakhi baqeqeshiwe futhi bayayilandela imithetho yokwakha.
Noma ngabe uqasha inkampani noma umuntu oyedwa akube obhalisiwe ngoba usuke sewuqinisekisiwe nomsebenzi wakhe, nawe indlu yakho izohlolisiswa ukuthi uzoyakha ngendlela yini kusukela iqalwa ize iyophela,” kusho uNkk Mnculwane.Ephetha uthe uma bethola ukuthi inkampani inabasebenzi abaxegayo kwamanye amakhono bayabasiza mahhala babaqeqeshe, namakhasimende asizwa mahhala ukuthola uhlu lomakhi abagunyaziwe.ISekela Sihlalo leNdlu yabaHoli beNdabuko KwaZulu-Natal inkosi uThabisile Zulu lithe umhlaba wamakhosi awudayisi kukhokhwa imali ebizwa ngemali yokukhonza ehlukana ngezindawo.Kodwa uma abantu ababili bevumelana ngokudayiselana umhlaba kunezigaba okumele bazilandele.“Kuyenzeka umuntu adayise inxiwa lakubo, lokho kumele kwaziwe komkhulu.
Kuzobe sekucishwa umuzi omdala kubhaliswe kabusha umndeni omusha, nawo kumele ukhokhe imali yokukhonza bese ungena emabhukwini uthole nerisidi ephuma eMnyangweni wokuBusa ngokuBambisana nezoMdabu.
Sikhuthaza nesivumelwano sasemaphoyiseni umdayisi afike nesakhe nothengayo ngokunjalo ukuze kusale enkosini ubufakazi bokuthi badayiselene,” kusho inkosi uZulu.Okunye akucacisile ukuthi imali ekhokhwa komkhulu ayilingani kumuntu wendawo nomuntu osuka kwelinye idolobha ezokwakha kuleyo ndawo ngezizathu ezehlukene.
Ukuthola incwadi yakomkhulu enesigxivizo soMnyango nezoMdabu kusho ukuthi umuzi wakho usungawakha ngendlela oyithandayo ubaliwe endaweni futhi uyingxenye yemizi efanele ukuthola intuthuko noma ngabe uyafika.
USihlalo wekomiti lezokuHlaliswa kwabantu kuMasipala weTheku uMnuz Thanduxolo Sabelo uthe ukuthenga indawo kuwumqondo omuhle kodwa kunephutha elincane elenziwa abantu abangazi noma indawo ekamasipala noma ingaphansi kwamakhosi.
Izindawo eziningi ezisathuthuka nezisemakhaya uthe kungabukeka kulula ukwakha kuzona kodwa kuyenzeka indawo ibe ngekamasipala kodwa isendaweni yenkosi.“Into yokuqala uma uthenga indawo ngaphambi kokukhokha, thola kumasipala wangakini ukuthi ngabe ingaphansi kwamakhosi noma ekamasipala.
Uma kungekamasipala wayithenga wakha, ngokuhamba kwesikhathi kungaba nenkinga ngoba indawo isuke ibekelwe isakhiwo esithile noma kungafanele kwakhiwe kuyo ngezizathu eziningi.
Kuyenzeka kwezinye izindawo kube namanzi ngaphansi noma amapayipi amakhulu angaba yingozi,” kusho uSabelo.
Eqhuba uthe nokulethwa kwengqalasizinda kuhambisana nemibandela.“Ukulethwa kwengqalasizinda akukhethi izindawo kodwa nakhona uma indawo owakhe kuyona ingakuvumeli ukufakwa kwamanzi nogesi noma umgwaqo ngenxa yomhlaba owakhe kuwo ngeke kwaba lula.
Inkosi nomasipala yinto yokuqala abayibhekayo ngaphambi kokuthi ukhokhe kumuntu okudayiselayo.
Ezinye izindawo kuyenzeka ukuthi zisenenkinga yokuthi kunombango phakathi kwamakhosi nomasipala.
Ngeke ukwazi ukuthenga kuzo,” kusho uSabelo.
Uma udinga ukuthola kabanzi ngendawo ohlela ukuthenga kuyo ungaxhumana nehhovisi leReal Estate kumasipala weTheku ku-031 311 1111.Uma udinga ukuqinisekisa ngomakhi noma ukuthola usizo lweNHBRC ungathinta uNkk Mnculwane ku-031 374 8100 noma uthumele i-email ku [email protected]@org.za  angakusiza nangemininingwane yamahhovisi ezinye izifundazwe.
* Ungasibhalela uma kukhona ofisa ukusizakala ngakho, uthumele i-email [email protected]
Kufunwa indlela yokuvikela owesifazane kwiHIV
ABESIFAZANE yibo abatheleleka kakhulu ngegciwane lesandulela ngculazi besebancane, uma beqhathaniswa nabesilisa abalingana nabo.
Kodwa lokhu kakusho ukuthi yindlela abaziphatha ngayo ngoba yehlukile kuneyabesilisa.Lokhu kushiwo uDkt Nkosilesisa Mpofu osebenzakwi-United Nations Disease Control Centre eseNingizimu Afrika, echaza ngezizathu eziholela abantu besifazane basuleleke kakhulu ngengculazi.Uthe abantu besifazane kabakwazi ukukhuluma nophathina babo mayelana nokuthi kusetshenziswe ikhondomu ngoba abanye basuke bencike kubo ngokwemali, bese kuba nzima ukuthi bakhulume ngokukhululeka ngoba besaba ukushiywa.Uthe amantombazane amancane ajwayele ukuthandana nabantu abadala kunawo ngoba edinga ukwesekwa ngokwemali.
Uqhube wathi yilokhu okuwabeka engcupheni yokungenwa yingculazi ngoba ayehluleka ukukhuluma ngezindlela eziphephile zokuya ocancini namadoda amadala.“Kwesinye isikhathi amantombazane yiwo asuke efuna ukuthandana nabantu abadala ngenxa yokuthi azalwa emindenini eswele.
Asuke azi ukuthi amadoda athandana nawo anabesifazane abaningi athandana nawo kodwa engenayo inkinga yalokho ngoba ayazuza.”Uthe kakusho ukuthi abafana kabakwenzi okwenziwa ngamantombazane.
Kodwa bona babuye bavikelwe yindlela imizimba yabo eyakheke ngayo.“Ubuntu bendoda kabukhongozeli.
Uma esokile kwehlisa amathuba okuthi angenwe yigciwane.
Intombazane eqalayo ukuyaocansini iba sengozini enkulu yokuthola igciwane ngenxa yokwakheka kwesitho somzimba wayo.“Amantombazane yiwo okuvamise ukuthi ashade esemancane, bese elahlekelwa yithuba lokufunda, ancike emadodeni ngokwemali nakho lokho kunomthelela.”USolwazi Sinead Delany-Moretlwe oyi-Associate Professor and Director wesikhungo esicwaninga ngegciwane lengculazi eWits Reproductive Health and HIV Institute, ukholwa wukuthi kudingeka ubuchwepheshe bokuvikela owesifazane ezifweni zocansi buphinde bumvikele ekutheni akhulelwe.Uthe lokhu ukusho ngoba amantombazane aneminyaka ephakathi kuka-15 kuya ku-24 yiwo asengozini yokuthola igciwane kuleli njengoba izibalo zikhombisa ukuthi angu-1 745 amantombazane angenwa yigciwane njalo ngesonto.
Isendleleni iVW Amarok entsha
SIYASONDELA isikhathi okuzokwethulwa ngaso iVW Amarok entsha ezokwakhiwa eNingizimu Afrika okokuqala ngqa kusukela ngonyaka ozayo.I-Amarok yaqala ukudayiswa ngo-2010 njengoba isishintshwa nje.
Entsha izokwakhiwa ngokubambisana nabakwaFord nokuyilapho izokhiqizwa efemini yakwaFord eSilverton, ePitoli.
Izokwakhiwa endaweni efanayo neFord Ranger futhi zombili kulindeleke ukuthi ziqale ukudayisa ngo-2022.Ngesonto eledlule ngesikhathi kunomncintiswano iSpirit of Amarok Media Challenge esinye sezikhulu zakwaVW eNingizimu Afrika sifanise umncintiswano njengendlela yokuvalelisa i-Amarok ekhona emakethe.ISpirit of Amarok umncintiswano owaqalwa ngowayengumpetha wezimoto zomjaho uSarel van der Merwe ngo-2004.Wasungulwa ngenhloso yokuthi abantu bathole ithuba lokuvivinya amava abo okushayela ama-4x4.
Ngesikhathi kwethulwa iVW Amarok eNingizimu Afrika ngo-2010, ibe ngabaxhasi bayo kwase kusetshenziswa yona.Kulokhu bekusetshenziswa ama-Amarok ango-3.0 litre V6 anamandla angu-190kW netorque engu-580Nm.Ngonyaka odlule awubanga khona ngenxa yokubhebhetheka kwegciwane iCoronavirus.Emncintiswaneni, uSarel uhlela izingqinamba ezahlukene ukuvivinya ubuchule bokushayela ama-4x4.
Kukhona isigaba sokuchusha emapalini ube uqwala intaba ukalelwe isikhathi nokuthi uma uthinte ipali ulahlekelwe ngamaphuzu.
Uma uqede ngokushesha noma sekwedlule isikhathi ulahlekelwa ngamaphuzu.Ngaphandle kokuchusha emapalini uqwala izintaba ematsheni nasesihlabathini, bekuphinde kuncintiswane ngokushayela uhlehla uchusha emapalini, ukushayela ngesivinini obhuqwini, ukushayela ngesivinini nincintisana nezinye izimoto nokunye.I-Amarok ikhombise ukuba yisiqwalantaba esingenankinga ngenxa yokuphakama kwayo, ukudonsa ngawo womane amasondo, yidiff lock nebhathini lika-Offroad elenza ukuthi uma yehla entabeni izibambele yona amabhreki.Ngesikhathi kuncintisana abezindaba abangu-16 bezinkampani ezehlukene eNingizimu Afrika, kuthe sekuhlanganiswa amaphuzu ngemuva kwemizuliswano engu-13 ethathe usuku lonke, kwanqoba umbhali walolu daba noSibonelo Myeni owethula ingosi yezimoto kuKhozi FM

KUYAJABULISA ukuthenga imoto ngoba usuke ufeza elinye lamaphupho akho.
Kuleyo njabulo, kubalulekile ukuqinisekisa ukuthi konke okusayinayo uyakuqondisisa nemigomo yenkontileka uyayazi, futhi uyayamukela.Ezinye zezinto ezibalulekile ukuqinisekisa ukuthi imoto oyithenge ngokugcwele noma osayikhokhela inawo umshwalense.Isimo somnotho asisihle kahle lokho kwenza abathengi abakhokhela izimoto bathwale nzima.Ongoti bathi yize kunjalo, akuwona umqondo omuhle ukuhoxisa umshwalense wemoto yakho ngoba uthi uzama ukonga imali.Uma uqhathanisa ukonga imali ngokungakhokheli umshwalense nenkinga ongabhekana nayo uma imoto osayikhokhela iba sengozini ingenawo umshwalense, kuyabonakala ukuthi ukungabi nomshwalene kuyingozi.Izazi zithi kuhle ukhumbule ukuthi uma imoto yakho usayikhokhela, inkontileka yakho nebhange ikubeka ngokusobala ukuthi ngazo zonke izikhathi kumele imoto ibe nomshwalense ogcwele (comprehensive), uze uqede ukukhokhela isikweletu sebhange.Uma ungenawo umshwalense, amabhange amaningi ayakwazi ukukusiza ngokukunika umshwalense wesikhashana okusiza wonge.Ukwehlisa amanani owakhokha ngenyanga, lo mshwalense awubi nayo I -3rd Party Liability okusho ukuthi ubhekelela imoto yakho kuphela.I-3rd Party Liability ibhekelela impahla noma imoto elinyazwa yimoto yakho uma uba sengozini futhi kunguwena osephutheni.Uma ingekho bese uba sengozini kunguwena osephutheni, umnikazi wemoto kumele akhokhele ukulungiswa kwemoto noma impahla elimele ngesikhathi sengozi.I-3rd Party Liability ingcono kunokungabi nhlobo nomshwalense.
Okunye futhi okwenzekayo ukunyusa imali ye-excess okujwayele ukwehlisa inani lemali yestolimendesomshwalense.
Kumele uyikhokhe ngokugcwele i-excess uma ulungisa emva kokuba sengozini.Uma ungenawo nhlobo umshwalense emotweni esakhokha ebhange, njengomnikazi ibhange likuphoqa ukuthi uyikhokhele ngisho ingasekho (uma intshontshiwe) noma ingeke isalungiseka (uma isengozini).Kubalulekile ukuthi uthintane ngokushesha nebhange lakho uma usuba nenkinga yokukhokhela umshwalense.Uma kuba yibhange elikubambayo ukuthi umshwalense awunawo emotweni yakho, banalo ilungelo lokuyiqeda inkontileka yakho yokukhokhela imoto bayiphindisele emumva.
Nalapho bayidayisa esidlangalaleni okuthi uma idayiswe ngemali engaphansi kwaleyo oyikweletayo, bakuphoqe ukuthi uyikhokhele size siphele isikweletu.Qinisekisa ukuthi imoto yakho ihlale inomshwalense ngisho usuqedile ukuyikhokhela.
Bajabule ngesasasa leRenault Sandero Stepway
INTATHELI YEZEZIMOTO KWA-RENAULT bazishaya isifuba ngempumelelo yeSandero ezitholele indawo ezinhliziyweni zabathengi kuleli kusuka yethulwa ngo-2009.Le nkampani ithi isidayise amaSandero angaphezu kuka-64 100 futhi iStepway, eyaqala ukudayisa ngo-2011, isithengwe izikhawu ezingaphezu kuka-30 500.Ukugubha le mpumelelo kwaRenault bethule iSandero Stepway Techroad.
Yiyona esingumakhonya emndenini weSandero njengoba kuqala i-Expression, Stepway Expression bese kuza iTechroad ethatha indawo yeStepway Plus.Uma uyibuka ngaphandle inama-headlamps anamaLED Daytime Running Lights amise okukaC.
Obhampa ngemuva nangaphambili nabo behlukile.
Amarimu ayo angu-16 inch.Ngaphakathi ivulekile futhi isikhala ebhuthini singu-292 litres.
Siyanda ngokulalisa izihlalo zangemuva.Ifika ne-7 inch touchscreen okwazi ukuxhuma kuyo iselula nge-Apple CarPlay okanye i-Android Auto.
Iphinde iveze ingemuva uma uhlehla.Okunye enakho yizihlalo zesikhumba ozifaka uma uthanda, amawindi kagesi, cruise control, inkombandlela, izibuko zikagesi nesikhumba esiteringini nasegiyeni.Injini iyafana neyamanye amaSandero njengoba ingu-0.9 litre turbo petrol.
Inamandla angu-66kW ne-torque engu-135Nm.Isebenzisa * -gearbox oyi-5 speed manual kanti ngo-100km bathi idla amalitha kaphethroli angu-5.4.Ngakwezokuphepha ifika namabhreki e-Anti-Lock Braking System (ABS), Emergency Brake Assist (EBA) ne-Electronic Stability (Control) Programme (ESP).Uma uyisusa endaweni enyukelayo iyazibamba ukuthi ingahlehli.Amanani:* Sandero ExpressionR209 900 (incl.
VAT) 66kW Turbo* Renault Stepway ExpressionR223 900 (incl.
VAT) 66kW Turbo* New Renault Stepway PlusR243 900 (incl.
VAT) 66kw Turbo* New Renault Stepway TechroadR243 900 (incl.
VAT) 66kw TurboIfika ne-service plan yeminyaka emibili noma u-30 000km ne-warranty yeminyaka emihlanu noma  u-150 000km
Sesinyukele ku8005 isibalo sabantu asebebulewe yiCovid-19 kuleli
IZOLO kulalwe sekushone abantu abangu8005 eNingizimu Afrika futhi sekuhaqeke abantu abangu493 183 yiCovid-19.UNgqongqoshe wezeMpilo kuzwelonke, uDkt Zweli Mkhize, ngoLwesihlanu uqinisekise ukuthi bawu193 abantu bakuleli ababulawe yizifo ezihlobene neCovid-19 emahoreni engu24 eyedlule.
"Bayisishiyagalombili abase-Eastern Cape, bangu103  abaseGauteng, bangu36 abaKwaZulu-Natal, 33 baseWestern Cape nabangu13 abaseMpumalanga.
Okwenza isibalo sasebesishiyile sanyukela ku8005," kusho uMkhize.
Ngokwezibalo eziqinisekiswe wuMnyango wezeMpilo, iGauteng neKwaZulu-Natal baphinde bazihola phambili ngokuba nesibalo esiningi sabantu asebehaqwe yigciwane leCorona emahoreni engu24.
IGauteng, okuyiyo esiphenduke isidleke seCorona, ibe nabantu abangu3 716 abasha abahaqekile kanti iKwaZulu-Natal ibe naba2 779 abahaqekile.Ukuhaqeka kwabantu abangu883 e-Eastern Cape, kunezinkomba zokuthi lesi sifundazwe sizogcina silele isithathu emuva kweKwaZulu-Natal.
UMkhize ubuye wabika ukuthi isibalo sasebesindile kulesi sifo senyukele ku326 171 kanti ukuhlolwa sekwenziwe kubantu abangu2 959 535.
Ubelethe izingane eziwu-9 obelindele eziwu-7
OWESIFAZANE osemncane usebusiswe ngezingane eziyisishagalolunye ngesikhathi.
UNksz Halima Cisse (25) waseMali ubelethe lezi zingane eziyisishagalolunye esibhedlela saseMorocco nokubikwa ukuthi zonke ziwumqemane.
Ubelethela eMorocco kulandela ukuthi umnyango wezeMpilo waseMali ngoMashi umenzele izinhlelo ezisezingeni eliphezulu njengoba bekuvele kulindeleke athole izingane eziningi.Odokotela kubikwa ukuthi bebeqagula ukuthi uzothola izingane eziyisikhombisa kanti kunezinye ezimbili ebebengaziboni nokwenze zaba yisishagalolunye.
Okhulumela umnyango wezeMpilo eMorocco uRachid Koudhari yize bebengenalwazi lokuthi zizoba ziningi kangaka kodwa bayakuqinisekisa ukuthi ziphile saka lezi zingane okungama ntombazane amahlanu nezinsizwa ezine.
Bakuvezile nokuthi akazange akwazi ukuzibelethela nokwenze wateta ngomthungo.
Indlela yokwenza i-apple crumble pie econsisa amathe
Mbali KhanyileNGOKUJWAYELEKILE izithelo ziyadidiyelwa zenziwe i-fruit salad ekhonzwe kakhulu ngabantu.Umpheki uNksz Ntokozo Khanyile usinika amasu esidlo esiphekwa nezithelo i- apple crumble.“Lesi sidlo ngesinye sezidlo ezibizwa nge-dessert esidliwa emuva kokudla idina,” kuchaza uNksz Khanyile.Okudingayo:Ama-aphula acweciwe awu-10.Uhhafu wenkomishi yebhotela.Uhhafu wenkomishi kashukela.Isipuni seCinnamon.U-10 ml wejusi kalamula.Indlela yokwenza:Ncibilikisa ibhotela epanini bese ufaka ushukela.
Qikelela ukuthi isitofu sakho asishisi kakhulu.
Govuza izithako zakho imizuzu emihlanu zize zihlangane ngendlela epanini.
Faka ama aphula, i-cinnamon nejusi kalamula bese uyagoqoza zize zihlangane kahle izithako zakho.Ngesikhathi uhlanganisa izithako epanini thola isitsha ozofaka kuso uflawa, usawoti nebhotela.Xova lezi zithako bese ufaka isikhuphasha seqanda noshukela kwesinye isitsha bese ufaka izithako ezixutshwe noflawa.Sebenzisa izandla zakho ekuhlanganiseni izithako zize zibukeke ziyimvuthu enamathelayo esandleni.Hlukanisa inhlaba yakho kabili bese ufaka izithako zama-aphula phakathi.Izithako ezisalayo zibeke kahle phezu kwenhlama.Umlilo kumele ube ku-180ºLesi sidlo sithatha imizuzu ewu-30 kuya kwewu-45 ukusenza.
Ihlukile kunamanye iKia Picanto X-Line
IMOTO: KIA PICANTO X-LINEKUTHE ezinyangeni ezintathu ezedlule kwatheleka iPicanto entsha,  iX-Line nebukeka kahle.
Ihlukile kunePicanto ejwayelekile ngegrille kanjalo nobhampa.
Iphinde ibe namaLED headlights namafog light ngezansi.
Amarimu angu-15 inch bese namakhava emakhwapheni njengoba izishaya saSUV futhi iphakeme kancane kunePicanto ejwayelekile ukuze ihehe abathandi bamaSUV.
Uma uthanda uyifaka nesunroof.Engikuthandayo ngayo ukuthi ayishodi ngezinto zobuchwepheshe besimanje ngoba ine-touchscreen infotainment system engu-8 inch.
Ukwazi ukuxhuma iselula nge-Apple CarPlay/Android Auto futhi kuvele nengemuva uma uhlehla kwazise inekhamera.Esiteringini kunamabhathini okuphendula ucingo nokulawula umsakazo ukuze ungalokhu ususa isandla sakho uma ushayela.
Okunye engikuthanda ngengaphakathi layo, ukuthi ayinazo izinto eziningi nezinkinobho ezingakudida ikhanda.
Kunezokulawula i-aircon kuphela bese kuba yizikhala zokubeka iziphuzo ngezansi.
Inamawindi kagesi nezihlalo ezizishaya sasikhumba.
Kuyahlaleka uma uphakathi yize kuyimoto encane futhi ibhuthi ingu-255 litres.Ngaphansi kwebhonethi kunenjini engu-1.25-litre enamandla angu-61kW netorque engu-122Nm.
Isebenzisa ugearbox oyi-5 speed manual.
Emgwaqweni omkhulu uhamba ngokuzethemba ngoba inamandla futhi iyonga.
Ukuphakama kwayo kwenza uhambe obhuqwini ungamincile ngokushaya phansi, ilimale.
Ngo-100km ibidla amalitha kaphethroli angu-6.7.Umzimba awulali kakhulu uma ubamba ikhona ngesivinini.
Bayifake namabhreki e-ABS kanti inama airbag amabili ngaphambili.Ibanga abathengi nezimoto ezifana neRenault Sandero, Stepway, Ford Figo neSuzuki Ignis.
Ngokwengeza kancane imali usungaqala uthole amaSUV abiza ngaphansi kukaR300 000 anjengeSuzuki Vitara Brezza, Nissan Magnite namanye.IntengoPicanto 1.2 Manual X-Line R237 995Ifika neservice plan yeminyaka emibili noma u-30 000km ne warranty yeminyaka emihlanu ehlanganisa neRoadside Assistance.
Uyazigqaja ngamabheshu esimanjemanje
UKHULE ebukela uyise enza amabheshu uMnuz Nkazimulo Ngidi (37) onenkampani ekhiqiza amabheshu esimanje ebizwa ngokuthi Amabheshu Innovators.UNgidi waKwaSonkombe eNdwendwe, uvamise ukukhangisa Amabheshu akhe nemvunulo yesintu kwiDurban Business Fair.Utshele Isolezwe ukuthi ukhule ebuka uyise enza amabheshu futhi uyise ubesebenzela eDalton, eThekwini.“Ubaba nguyena owathi angingene kulo mkhakha ngoba bengithanda ukwenza imvunulo yesintu.
Ngifike nokuhlukile ngoba ibheshu engilakhayo liyawasheka, alidingi ukuphalwa ngesandla noma uke wanethwa.
"Ngivule inkampani yami Amabheshu Innovators ngo-2013.
Kuhamba kahle futhi ayathengwa amabheshu ethu nemvunulo yabesifazane,” kusho uNgidi.Uthe amabheshu akhe enziwa ngomshini, okwenza ahluke kulawa ajwayelekile wukuthi isikhumba sishukwe kahle futhi asishwabani noma singanethwa lihlale libukeka kahle ibheshu.Imvunulo yabesifazane uthe yenziwa ngabesifazane asebenzisana nabo baseNdwedwe, wathi kufanele aqinisekise ukuthi udala amathuba omsebenzi kwabanye.Ngonyaka odlule uNgidi uwine umklomelo webhizinisi elincane elenza kahle embukisweni, iDurban Business Fair.Kulo nyaka uthe iCovid-19 imphazamisile emsebenzini wakhe, waze waphoqeleka ukuthi amise abasebenzi kuze kube isimo sibuyela kwesijwayelekile.Uveze ukuthi usebenzisana nophiko olweseka amabhizinisi kuMasipala weTheku neProject Preparation Trust (PPT) KZN okuyinhlangano esiza osomabhizinisi abancane ukuthi bakhule, badale nemisebenzi.
Uthi iPPT imsiza ngokukhangisa ibhizinisi nokumenzela i-website.Uthe abafisa ukwazi ngemikhiqizo bangabheka ikhasi lakhe leFacebook elithi Amabheshu Innovators -Pty Ltd.UMnuz Mphathi Ndlela obhekelele ezokukhangisa e-Amabheshu Innovators uthe kubalulekile ukukhangisa ngoba abantu babezitshela ukuthi amabheshu nemvunulo yinto yabantu abadala kodwa manje abantu abasha yibona abathenga kakhulu.
Ukudla okulekelela amasosha omzimba.
UKUDLA ngendlela efanele nezokusiza uthole umsoco oqinisa amasosha omzimba kulezi zikhathi ezinzima zeCovid19, yinto eshunyayelwayo.Kodwa kubafundi abazobhala izivivinyo zokuphela konyaka, lokhu kubaluleke ukwedlula zonke izikhathi.Nakothisha imbala, lesi akusona isikhathi sokuvuka udle noma yini engeke iwusize umzimba wakho, ukuthi ubhekane nengcindezi ekhona yokwesaba ukuhaqwa yilo mkhuhlane.
Kunjalo nje, kumele ubhekane nokweluleka futhi nokududuza umfundi onengcindezi yokubhala izivivinyo zokuphela konyaka.Ongoti abeluleka ngezindlela ezifanele zokudla bathi, akumele umfundi noma uthisha bahambe, bengasidlile isidlo sasekuseni.
Baxwayisa ngokudla umfudumezo ekuseni, bathi kumele kube yisidlo esinomsoco esizosiza umuntu ukuthi ababhekane nezinselelo zosuku.
Abeluleki bathi kumele umfundi noma uthisha baqikelele ukuthi bayawuthola uvithamini C. Okuhle wukuthi akudingeki ukudla kube wuhlobo olumba eqolo kodwa okuningi ungakuthola ekhaya nokuphekwa zonke izinsuku.
Odokotela kwezokondleka komzimba baluleka ukuthi kudliwe imifino nezithelo ngisho wenza isikhafitini sengane, kumele ungakushiyi ngoba umzimba uyakudinga.Ukudla okune-zinc njengofishi, ubhontshisi, amakinati, inyama ebomvu nezinye izinhlobo zezinhlanzi kuyasiza.
Amakinati ohlobo lwe- almond abalulekile kakhulu, futhi umuntu angawadla nesidlo sasekuseni noma uma ehalela ukudla okusheshayo ukuze athole izakhamzimba.
Ukudla izithelo nemifino kusiza umuntu athole amavithamini okuwu-A (fishi), C (amawolintshi namanatshi) no-E otholakala (imifino namakinati)Iziphuzo-Phuza izingilazi zamanzi eziyisishiyagalombili kuya kwezingu-10 ngosuku.
Lokhu kukusiza ngokuthumela imisoco lapho kumele ifinyelele khona nokhuculula ukungcola egazini, nakwezinye izingxenye zomzimba ezibalulekile.Ukuphuza amanzi akusho ukuthi ungakuphuzi okunye, ungaphuza kancane ujusi noma esiny isiphuzo.Abezempilo batusa ujusi oxutshe ngemifino, izithelo namanzi.
Uma ungumuntu okhonze itiye, qaphela ungasebenzisi ushukela kakhulu okungenani faka uju, bese ugada nesikalo secaffeine singabi siningi.Uma ingane yakho ithatha imishanguzo yesifo esithile, ungalenzi iphutha yiphuzise noma uyikhumbuze uma seyindala iziphuzisa.Kuyasiza nokwazisa uthisha wayo ukuze naye akulekelele ukuyikhumbuza uma kumele iwaphuze nasemini isesesikoleni.UGinger nolamula-Ingxubevange kalamula noginger isabalulekil ngoba nayo ithi ayisebenze njengamanzi kodwa futhi iphinde ikulekelele ekulweni nomkhuhlane nokugula okungakuhlasela kalula.Usawoti noshukela-Qikelela isikalo sokudla okunosawoti noshukela, okungenani usawoti owudla ngosuku awube ngaphansi kuka-5g okuyinto elingana nethisipuna.
Iziphuzo ezinoshukela, oswidi namakhekhe nakho kuyingozi okungenani uma ukuhalela zama ukudla izithelo.Kwabanezingane ezifunda amazinga aphansi, kubalulekile ukuzithengela ama vithamini asaswidi nalawo okuthi uma ziwaphuza anambitheke sajusi.Lokhu kuzokusiza ekutheni zikujabulele ukuwasebenzisa ngoba zichazwa nawukunambitheka kwawo.
IVolvo izodayisa izimoto ezihamba ngogesi kuphela
IVOLVO imemezele ukuthi zonke izimoto zayo zizobe zihamba ngogesi kuphela ngo-2030.Le nkampani yaseSweden ithe ngo-2025 uhhafu wezimoto ezidayisayo kuzobe kuyizimoto ezihamba ngogesi kuphela kuthi omunye kube ngezihamba ngophethroli nebhethri ama hybrid.Isikhulu sakwaVolvo uHakan Samuelsson sithe sikhlwa ukuthi alikho ikhasimene elizobe lifuna ukuhamba ngemoto kaphethroli futhi izimoto zikagesi yizona ezizobe ziheha kakhulu.Le nkampani ephehthwe yiZhejiang Geely Holding Group ithe eminyakeni ezayo izokwethula izimoto zayo ezintsha ezihamba ngogesi nezizodayiswa online.Ithe amagaraji ayo angu-2 400 emhlabeni jikelele azoqhubeka nokuba khona ukusevisa izimoto nokusiza amakhasimende uma ethenga online.IVolvo yethule imoto entsha ehamba ngogesi iC40 Recharge eyelama iXC40 Recharge.
Ifika nama nezinjini zebhethri ezimbili ngemuva nangaphambili ezinebhethri elingu-78kWh.
Uma ulishaja ngeshaja ye fast-charge lifika ku-80% ngemizuzu engu-40 futhi ikwazi ukuhamba ibanga elilinganiselwa ku-420km.Le moto ngeke ize idayise egaraji kodwa izotholakala online kuphela.Isikhulu sakwaVolvo Car South Africa uGreg Maruszewski sithe bazoletha iXC40 Recharge kuleli futhi bazoqinisekisa maduze ukuthi iza nini.
"Yize izinhlelo zokwethula iVolvo C40 Recharge eNingizimu Afrika zingakaqinisekiswa kodwa ngiyajabula ukusho ukuthi sizoletha iXC40 Recharge, imoto yethu yokuqala kagesi kuleli zwe kulo nyaka.
Yigxathu elibalulekile ezinhlelweni zethu," kusho uMaruszewski.
