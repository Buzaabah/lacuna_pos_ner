Ndiyabazi abalandeli bethu balambele ntoni. 
Ndiyayazi nendlela abaziva ngayo ngento abayifunayo. 
Enyanisweni, bafuna siye emdlalweni wokugqibela weTelkom Knockout. 
Siza kuzama ngako konke okusemandleni wethu ukuze yenzeke lo nto,” utshilo uMicho.
Amapolisa aseQachasnek, idolophana engaseMaluti kufutshane nomda owahlula iLesotho noMzantsi Afrika, abambe amadoda amathathu emva kokuwafumana elayishe inyoka nengwenya emotweni ngoLwesihlanu.
Ngokwesithethi samapolisa ephondo uKapteni Khaya Tonjeni, la madoda ebeqhuba imoto yohlobo lweSedan ngethuba egagana namapolisa kugqogqo lokuqinisekisa ukhuseleko loluntu.
“Ukufumana inyoka yohlobo lweAfrican Boer ekubude beemitha ezikwi-1.9 kwanengwenya yohlobo lweNile yinto ebingalindelekanga,” utshilo uTonjeni.
UTonjeni uthi abarhanelwa ababanjiweyo bebekwindlela esuka eLimpopo. 
Aba barhanelwa baye babanjwa babekwa ityala lokufunyanwa ngokungekho semthethweni nezilwanyana eziphila phantsi komngcipheko.
UTonjeni uthi abarhanelwa baza kuvela phambi kwenkundla yaseMaluti ngoMvulo.
UMilutin Sredojevic unethemba lokuba uJustin Shonga no-Augustine Mulenga baya kulibala ngokuphoxeka kweZambia ebethiweyo.
Umqeqeshi we-Orlando Pirates, uMilutin “Micho” Sredojevic, unethemba lokuba abadlali bakhe ababini bayakuthi bayiphose ngasemva eyokuphoxeka kweZambia kwiveki ephelileyo. 
UJustin Shonga no-Augustine Mulenga babuyele eMzantsi Afrika ekuqaleni kwale veki emva kokudlala emdlalweni ohlakulela i-2019 Afcon. 
Ezi folosi zimbini beziyinxalenye yeZambia ebethwe yiMozambique ngo’1-0, kodwa kwiPirates ngabona badlali abahlaselayo aza kuthembela ngabo uSredojevic. 
UMicho unethemba lokuba uShonga noMulenga bayakuthi benze indima ebonakalayo emdlalweni wangomso (Mgqibelo) xa iPirates idibana neKaizer 
Chiefs emdlalweni weTelkom Knockout ozakube useMoses Mabhida Stadium ngentsimbi yesithathu.
Umdlalo weTelkom ubaluleke kakhulu kwiPirates nakumqeqeshi ngoba lithuba elihle lokuya kumdlalo wokugqibela weTelkom Knockout ozakube useNelson Mandela Bay Stadium ngomhla wesibhozo kwinyanga ezayo. 
Kunokwenzeka ukuba umoya kaShonga noMulenga ube phantsi emva kokungakwazi ukunceda ilizwe labo. 
“Ukungayi kwelizwe elifana neZambia kwi-Afcon yinto engelulanga. 
Sibamkele enkampini – kodwa into eyenzekileyo ayibaphathanga kakuhle emoyeni.
Bunjalo ubomi; banokulinceda ilizwe labo ngo-2021. 
Indlela yokususa okwenzekileyo kukwenza into abafanele kukuyenza ebaleni ngoMgqibelo,” uMicho ucatshulwe yiKickOff.com ethetha loo mazwi.
Umdlalo ophakathi kweChiefs nePirates uza kunika umdla kakhulu ngoba iPirates iyiphumelele yomibini imidlalo kulo nyaka. 
Kanti yona iChiefs ayikwazanga ukubetha iBucs izihlandlo ezilishumi emidlalweni egqithileyo. 
Nakubeni kunjalo, umdlalo wangomso unika amaqela omabini ithuba lokuphumelela indebe. 
UVincent Pule no-Innocent Maela banceda Ezimnyama emdlalweni ezawuphumelela ngo’2-1 eFNB Stadium kwinyanga ephelileyo. 
Kodwa umdlalo wangomso mtsha futhi nayo iChiefs ifuna ukulungisa izinto. 
Ukugxeleshana ngamehlo kwala maqela mabini aseSoweto kukoba okutsala kakhulu umdla wabalandeli bebhola eMzantsi Afrika nabakumazwe angaphandle.
Iinkcukachaza zenkonzo yesikhumbuzo sakhe bezingekabhengezwa ngethuba sibhala eli nqaku.
AMAGCISA kule mpelaveki aza kuhlangana, ebalisa ibali elibuhlungu ngendlela athwaxwe ngayo kukufika kweCovid-19.
UDumza Maswana, uNtsika Ngxanga, uPoetSoul, uPutuma Tiso, uXabiso Zweni, uNomabotwe Mthimkhulu kwakunye noSihle Sofute, baza kube bedibene kwiqonga iAntheneum, eliseCentral, eGqeberha (ebikade isaziwa njengeBhayi) ngeCawa, umhla we-7 kweyoKwindla.
La magcisa aza kube edibene kwikhonsathi ebizwa Lovehouse Experience Lamentations Concert eququzelelwe yiPoeticSoul Lovehouse of Entertainment.
ULelethu Mahambehlala owaziwa njengoPoeticSoul, osungule esi siganeko, uthi iinjongo kukujonga indlela uluntu loMzantsi Afrika oluqubisene ngayo nale ntsholongwane ibangele uqulukubhode.
“UZweni uza kuvula le khonsathi ngobuchule bakhe beqonga, obuza kuthi bubonakalise imeko yomntwana waseAfrika osandul’ ukubayinkedama, obuthe ubuntofontofo nolonwabo bobomi bajika bayincindi yekhala kuba abazali bakhe besutywe kukufa yiCovid-19,” kubalisa uPoetic Soul.
UZweni uza kulandelwa nguMaswana, oza kuthi acule ingoma yokuthuthuzela lo mntwana usebuhlungwini emva kokubalisa ibali lakhe.
UPoeticSoul uza kwenza nombongo kamama oziva engenamandla, ocela ungenelelo kuThixo.
Lo mcimbi kaPoeticSoul uxhaswe ngezemali yiPresidential Economic Stimulus Project (PESP) ephantsi kweNational Arts Council (NAC).
Le projekthi iza kuthi idale imisebenzi yabantu abangama40 kwakunye namathuba kumashishini amancinane aseNelson Mandela Bay.
Izitulo ngama50 ukuthobela imigqaliselo yeCOVID-19. Khawuleza uzifumanele elakho itikiti ngeR100 ku: 0715500362.
Uhlobo lokusilela kokuphefumla okubonakaliswa kukuvela ngequbuliso kokudumba kwendawo enkulu emiphungeni. 
Iimpawu ziquka iphika, ukuphefumla ngokukhawuleza, kunye nokuba buluhlaza kombala wesikhumba. 
Kwabo bathi basinde, kuyaxhaphaka ukwehla kwemeko yempilo
Isibulali-zintsholongwane esinomlinganiselo oyi-65% wotywala, i-isopropanol. 
Kananjalo sinezinto zendalo ezifana neti kunye ne-Aloe Vera, kwakunye notywala obungebubo obendalo. 
Zombini utywala kunye ne-isopropanol zibulala iintsholongwane.
Umlinganiselo obonisa inqanaba lokuqhamka kwesifo, lentsholongwane okanye likabhubhane wesifo njalo njalo, kunye namanyathelo nemimiselo ebekiweyo ukulawula oko.
Kwemeko yempilo okanye komntu, ukuvelisa okanye ukungabonisi zimpawu . 
"Ngokuqhelekileyo usuleleko alubonisi zimpawu"
Uqikelelo lomngcipheko wokusweleka kwabantu ngenxa yesifo esosulelayo. 
I-CFR ibalwa ngokwahlula inani labantu abaswelekileyo ngenxa yesifo ngenani labantu abosulelwe seso sifo ngexesha elithile.
Amaphononongo ophando nalapho abantu bathi bazinikele ngokuzithandela ukuvavanya amanyango, amangenelelo okanye iimvavanyo ezintsa njengendlela yokuthintela, ukubona, ukunyanga okanye ukulawula izifo okanye iimeko zempilo ezahlukeneyo. 
Amanye amaphononongo ajonga indlela abantu abasabela ngayo kungenelelo olutsha kwanokuba zeziphi na iziphumo ebezingalindelekanga ezinokwenzeka. 
Oku kunceda ukufumanisa ukuba ingaba ungenelelo olutsha luyasebenza na, lukhuselekile, futhi lungcono na kunamangenelelo asele ekhona.
Umntu onokuba semngciphekweni wesifo esosulelayo ngenxa yokuba kufuphi okanye ukuhlangana kwakhe nomntu owaziwayo ukuba wosulelekile. 
Inkcazelo ethe ngqo yomntu okufuphi iyohluka ngokwesifo; kwiCOVID-19, iCDC imchaza umntu okufuphi njengaye nabani na obekumgama oyi-6 feet nomntu owosuleleke yintsholongwane ixesha elide, okanye oye wadibana ngokuthe ngqo neencindi zomntu owosulelekileyo.
Isogqumi sobuso esinikezela ngokhuselo olungcono kudluliselo lweentsholongwane.
Xa umntu efumana intsholongwane kube kungekho mntu waziwayo ogulayo ebekhe wahlangana naye.
Le ncwadi ipapashwe ngesibonelelo senkxasomali yokuzipapashela yakwaNational Library of South Africa.
Kwibalana lokuqala elisihloko sithi uSifologu, umbhali uzinxibise izihlangu zomlinganiswa ophambili, okhulele phantsi kwempathombi kanin’ omncinci njengoko uyise uSifofololo wamfumana eThsorweni kwintombi yeBala.
“Emva kwentlukumezeko ende, unin’ omncinci emphethe mbengwana ziye zajika izinto, ubomi balo mfanyana babhetelana emva kokuba ethathwe liKomkhulu lakwaNjilo, eMampondomiseni. 
Sithetha nawe nje unguGqirha ophume izandla,” uMavimbela usibalisela ngamabalana aqulethwe yile ncwadi.
Ibalana le-15 elisihloko sithi uDingindawo lithetha ngobomi bokwenene bomhlobo wombhali owaphela ephambaniswa ngamagqwirha.
“Kuba ekrelekrele ekramza kwanto ezizifundo phambi kwakhe eWSU. 
Amagqirha nabathandazeli baseMajola eSajonisi naseThombo bazama ukumbuyisela ebuntwini kodwa kwacaca ukuba kuntlanga zimka nomoya, iqhinga lokumnyanga limke nenja. 
Xa uhambahamba kwisitalato iChattam eMthatha akuyi kothuka, gxebe uya kothuka xa ubuliswa lelo geza labumini libetha ntsunte (lihamba ze), ” kubalisa uMavimbela.
Le yincwadi kaMavimbela yesine. 
Ngaphambili ukhuphe ethi Chosi Ntsomi (Iintsomi ezipapashwe ngo2016 ngabakwaMbana Designs and Printing eKapa), emva koko ulandelise ngethi 
Zezani na ezi zililo? 
Imibongo epapashwe ngo2019 ngabakwaMbana, nenye ethi Masibuyel’ eMbo, 
Konakele Phi Na?
“UMasibuyel’ eMbo luncwadi lwemveli oluluhlobo lwe-ethnografi, apho kuphandwe kuqanyelelwa ngeencwadi esezipapashiwe, imithombo yolwazi efana nee-akhayivu, amaphephandaba, udliwanondlebe neenkcubabuchopho zamasiko nezithethe zakwaXhosa kwakunye namava ombhali ngala masiko, amachiza esiNtu, iintlobo zeengoma nemidaniso yakwaXhosa, unqulo lweminyanya kunye nokubaluleka kotywala besiNtu kwaXhosa. 
Yona ipapashwe ngo2021 nguWeza Home Publishing eRhawutini. “
UMavimbela ngunyana wokuqala kubantwana abane bakaMam’ uNodumo Bangani intombi yakwaKhiwa eMajola. 
Utata wakhe nguTat’ uZolani Mavimbela, wakwaFaku kooNyawuza baseNgxongweni eSajonisi.
UMavimbela, 31, ufunde kwizikolo ezifana neLuphaphasi J.S.S, eMevana J.S.S naseMtyu J.S.S. Aphezulu wawenza eZanokhanyo naseGcinumthetho S.S.S.
Imfundo enomsila wayithi rhabu eWSU ngo2010 apho wayelinga iBSc. Environmental kodwa waphela eyokwenza iBachelor of Social Work eNelson 
Mandela University eGqeberha ngo2011. 
Lo mbhali uye wathwala isidanga see-Onazi kwaye ngoku uxakekile zizifundo zebakala leeMasters.
UMavimbela, osebenza njengoNontlalontle eGeorge eNtshona Koloni, uthi uthanda kakhulu uncwadi lwemveli, amabali amafutshane, imibongo neenoveli.
“Uhlobo oluhamba phambili endiluthandayo ngamabali amafutshane kuba awadingi phando lungako kubalinganiswa, iploti, umxholo nempixano yebali njengokuba kungenjalo kwiinoveli. 
Ewe, ndizithanda kakhuluu iincwadi zesiZulu nezesiNgesi, zininzi ke esendizifundile kodwa ndingabala ekaDBZ Ntuli – uBheka, nekaZakes Mda – The Madonna of Excelsior nekaWilbur Smith –
“Ngegama elinye nje elifutshane, ndikholelwa kakhulu ekufundeni nje zonke iilwimi, ndinawo nomdla wokufunda isiShona, isiSwahili nesiPhuthukezi iNkosi ivuma,” kutsho lo mbhali.
UMavimbela ukwaguqulela esiXhoseni amabali abhalwe ngesiNgesi. 
Ukhe waguqula incwadi kaPixie Emslie ethi The Rap Singer’s Song.
Xa ufuna ukuxhamla kolu ncuthu lweencwadi, krweca uMavimbela kwinombolo yakhe engu: 0730001407.
Ityiwe kwakhona iKaizer Chiefs! 
AmaBhakabhaka aphumelele gqathu emva kokuba ebethe iChiefs ngamagowuli amabini kwelinye (2-1) emdlalweni weTelkom Knockout obudlalelwa eMoses Mabhida Stadium ebigcwele ime ngeembambo emalanga namhlanje. 
Yindebe yesibini le ephulekene nayo iChiefs kule sizini. 
Kanti kwelinye icala, iPirates iya kumdlalo wokugqibela wendebe okokuqala phantsi kwesandla sikaMilutin “Micho” Sredojevic oqale ukuyiqeqesha kwisizini egqithileyo. 
UGiovanni Solinas uqale umdlalo ngoLebogang Manyama obekade onzakele – logama yona iBucs idlalise uJackson Mabokgwane endaweni kaSiyabonga Mpontshane oqhele ukudlala njengonozinti.
Amakhosi asukele kuqala emdlalweni futhi kubonakala okokuba afuna igowuli elikhawulezileyo. 
Khange kube kudala, uThembinkosi Lorch ubhakuzelise umnatha ngomzuzu weshumi elinesithathu kwisigaba sokuqala somdlalo emva kokufumana ibhola entle egotywe nguVincent Pule oyisike enyuka kwicala lasekunene. 
Babhinqe omfitshane abadlali bakaSolinas emva koko. 
Emva kwemizuzuu nje emihlanu, uLeonardo Castro ufake igowuli lokulinganisa. 
Umdlalo ubumhle kakhulu kwisigaba sokuqala futhi okuncomekayo kukuba bekukho amagowuli. 
Omabini amaqela abonisile ukuba afuna impumelelo kuphela emdlalweni. 
Izinga lomdlalo liye lehla kwisigaba sesibini. Abadlali beChiefs babethwe kukulahla ibhola kakhulu. 
Ibhola ibingahlali ngokwaneleyo kubo; lo nto yenze abakwazi ukudala amathuba acacileyo. 
UJustin Shonga, obesoloko eyingxaki kwiChiefs emva, ufake igowuli lesibini lePirates ekuzeni kuphela komdlalo.
Eyona nto edulileyo kwakhona emdlalweni wanamhlanje kukungaqini kwabadlali beChiefs emva. 
UMario Booysen, uSiyabonga Ngezana boyisiwe luxinizelelo olufakwe ngabadlali bePirates abadlale ngokukhulu ukuzithemba. 
IPirates iya eBhayi kwibala ekuthiwa yiNelson Mandela Bay Stadium ngomhla wesibhozo kwinyanga ezayo. 
Iza kudlala neqela eliphumeleleyo phakathi kweBaroka FC neBidvest Wits ezidlala ngomso ePeter Mokaba Stadium ngentsimbi yesithathu. 
Kunokwenzeka ikamva likaSolinas libe mfiliba njengomqeqeshi weChiefs emva kokukhutshwa kwiTelkom Cup.
KAPA: Ugalelekile kwisikhululo seenqwelomoya samazwe ngamazwe saseKapa ngoLwesihlanu uYanga Sobethwa weIdols zika2018. 
Ukugaleleka kwakhe eNtshona Koloni kulandela emva kokuba echithe iinyanga eziliqela kukhuphiswano lomculo weIdols kwisixeko seGolide eRhawutini.
Ngethuba egaleleka kwisikhululo seenqwelomoya, ebelindelwe liqela labalandeli bakhe ekuquka kubo abantwana abanesine seminyaka ubudala. 
Nangona bekungekho mfutho ungako ngethuba efika, kodwa abafoti boonondaba ngethuba bethatha imifanekiso kaYanga batsale amehlo kuluntu kuquka oonogada nabathe bavula amehlo bemamkela ngezandla ezifudumeleyo luthando.
“Ndiziva ndichulumance ngeyona ndlela imangalisayo ukubuyela ekhaya emva kwethuba elide ndalinikela umva ikhaya,” utshilo uYanga, 17, ophumelele iIdols zalo nyaka. 
Ngethuba egaleleka uYanga kwisikhululo seenqwelomoya ebephelekwe ngunina uLinda Sobetwa, 46, kwanoyise uAyanda Sobetwa, 51. 
Abazali bakaYanga baziinkuku ezisikwe umlomo malunga nokuphumelela kwentombi yabo neselula ngokweminyaka kukhuphiswano lweIdols. 
“Ndibulela abazali bam, izihlobo naye wonke umntu othe wathabatha inxaxheba kwimpumelelo yam.
Namhlanje ndikule ndawo ndikuyo kungenxa yegalelo labo elimandla nabathe baqinisekisa ukuba ndibuya naso isithsaba seIdols zika2018,” utshilo uYanga.
Kwimbali yeeIdols sukela oko zaqalayo kwisithuba seminyaka elishumi elinesine, iNtshona Koloni isikhusele isithsaba seIdols iminyaka emibini ilandelelana
Ii-Idols  zika2018 bezidlala kuMzansi Magic Channel 161 ngentsimbi yesihlanu emva kwemini rhoqo ngeCawa ukusuka  kweyeKhala kulo nyaka ukuza kuthi ga ngomhla weshumi elinesibhozo kule nyanga. 
UYanga ngomnye kwabasetyhini ukuphumelela iIdols oonyaka abathathu belandelelana. 
UYanga uphumelele isigidi seerandi, iHauwei Matebook, iRouter, iData zisuka kwabakwaTelkom, uhlobo lwesithuthi seFord Fiesta Titunium, iR100 000 yeempahla kwivenkile yakwaTruworths, iR80,000.00 yezixhobo zomculo kwanoshicilelo lomculo kwinkampani yomculo iGallo Record. 
UYanga uthi nangona eselula ngokweminyaka kodwa uceba ukucula umculo weGospel ngelizama ukusondeza ulutsha kuThixo ngomculo wokholo. 
UYanga kumagqibela olu khuphiswano ubethe ugxa wakhe uThato Makepe, yaye kunanamhla uYanga uthi akakholelwa ukuba uphumelele ngenene kukhuphiswano lweIdols.
Ii-Idols zesihlandlo seshumi elinesine zaseMzantsi Afrika 2018 ziqale ngomhla wesibhozo kweye Khala de kwafikelelwa emaphethelweni ngomhla weshumi elinesibhozo kulo nyaka. 
Iijaji zalo nyaka kukhuphiswa lweIdols ibinguRandalll Abrahams, Unathi Msengana kwanoSomizi Mhlongo. 
Kananjalo ii-Idols zalo nyaka zophule irekhodi leevoti nanjengoko zithe zaqabela ku142 yezigidi zeevoti. 
Ii-Auditions ezilandelayo kwisihlandlo seshumi elinesihlanu zeIdols kulindeleke ukuba ziqale kweyoMqungu kunyaka ozayo u2019, ePitoli zingomhla wama26 kweyoMqungu, ngomhla we9 kweyo Mdumba eThekwini, 16 kweyoMdumba eRhawutini ze ngomhla wesibini kweyoKwindla zibanjelwe eKapa.                           
Deon Hotto of Bidvest Wits and Goodman Mosele of Baroka FCduring the 2018 Telkom Knockout semifinal match between Baroka FC and Bidvest Wits at Peter Mokaba Stadium, Polokwane.Iqela lebhola ekhatywayo laseLimpopo, iBaroka FC, lizenzele imbali namhlanje ngokuthi lizibekele indawo kumdlalo wokugqibela weTelkom Knockout okokuqala. 
IBaroka iguqise phantsi iintshatsheli zonyaka ophelileyo, iBidvest Wits, ngegowuli elinye eqandeni (1-0) emdlalweni obumhle kakhulu ePeter Mokaba Stadium ngale njikalanga. 
Amakhwenkwe kaWedson Nyirenda angene galakangqa ngenyawo zombini kwisigaba sokugqibela seTelkom Knockout okokuqala kwimbali yawo kwiPSL ngegowuli elihle elifakwe nguMatome Mabeba ngomzuzu wesixhenxe kwisiqingatha sokuqala somdlalo.
Khange iphozise maseko iWits, izame indlela yokuguqula izinto; uCole Alexander, odlala esiswini, uvuthulule intambula yebhola ethe qelele – kodwa ngelishwa lakhe, ifike ethe qwa unozinti weBakgaga – uElvis Chipezeze.
Abadlali beBaroka badlale umdlalo odibeneyo futhi beqinisekisa kwangaxeshanye okokuba abayivumeli iWits idlale ngendlela yayo yesiqhelo. 
Unozinti weWits, uDarren  Keet, ebexakekile kakhulu emdlalweni. 
Ngomzuzu wamashumi amabini anesixhenxe, uKeet uvale ibhola embi ebisuka kuTebogo Sodi. 
Kuyiwe kwixesha lokuphumla kubonakala ukuba abadlali beWits bayaphazamiseka kukungakwazi kwabo ukufumana igowuli.
UHaashim Domingo noGift Motupa ngabanye babadlali abathe benza imigudu ebonakalayo kwisiqingatha sesibini somdlalo. 
Ingxaki ibinye qha: kukungakwazi ukufaka ibhola emnatheni ngenxa yabadlali beBaroka abadlale ngokuzimisela okukhulu emva. 
Iinguqu ezenziwe nguGavin Hunt azikwazanga ukulinceda iqela lakhe ngale njikalanga yanamhlanje. 
ABakgaga baza kudlala ne-Orlando Pirates ngomhla wesibhozo kwinyanga ezayo. 
AmaBhakabhaka abethe iKaizer Chiefs ngo’2-1 emdlalweni obuseMoses Mabhida Stadium izolo.
Baroka: Chipezeze, Semenya, Gebhardt, Makume, Mdantsane, Mabeba, Mosele, Sodi, Dickens (Chivaviro 65′), Chawapiwa, Sibiya.  
Amalalela: Dlamini, Kgoetyane, Madubanya, Chivaviro, Matloga, Patjie, Nkausu.
Bidvest Wits: Keet, Mere, Hlatshwayo, Mkhwanazi, Nonyane, Monare (Hlanti 71′), Alexander, Domingo, Hotto (Motupa 46′), Dzvukamanja, Macuphu (Murray 65′).
Amalalela: Mhlongo, Ritchie, Hlanti, Pelembe, Motupa, Murray.
Vincent Pule of Orlando Pirates challenged by Ramahlwe Mphahlele of Kaizer Chiefs during the 2018 Telkom Knockout semi-final match between 
Kaizer Chiefs and Orlando Pirates at Moses Mabhida Stadium.
Amakhosi asantywizisa emva kokukhutshwa kwiTelkom Knockout! 
Iimpofane ziphantsi koxinizelelo emva kokubethwa yi-Orlando Pirates ngo’2-1 emdlalweni weTelkom obubanjelwe eMoses Mabhida Stadium kwiveki ephelileyo. 
Ibilityeli lesithathu iKaize Chiefs ibethwa yiPirates kulo nyaka wodwa. 
Abalandeli beChiefs baqumbile ngenxa yalo nto. 
Namhlanje Amakhosi adibana neZimamoto emdlalweni wokuqala weCaf Confederation Cup, eNelson Mandela Bay Stadium, ngecala emva kwentsimbi yesixhenxe ngorhatya. 
URamahlwe Mphahlele uthi linye iyeza elinokunyanga ukubethwa yiPirates kwiveki ephelileyo: kukuphumelela umdlalo wanamhlanje.
“Singabadlali bebhola. 
Siyayazi into eyenzeke kwiveki ephelileyo isibuyisele umva – kodwa sigqibe kwelokuba siphose ngasemva. 
Zasikhathaza nathi iziphumo zomdlalo ngoba sasifuna ukuwuphumelela umdlalo ukuze siye phambini – kodwa (ngoku) kufuneka sigqithe kulo nto. 
Asinakuhlala endaweni enye naphakade kwaye wonke umntu eqeleni uzama ukusikhuthaza (thina badlali) ukuze siye phambili,” 
Utshilo uMphahlele xeshikweni ethetha neentatheli eBhayi izolo.
Ukubethwa kweChiefs kwiveki ephelileyo kuthethe ukuthi iphulukene neendebe ezimbini zonke kule isizini. 
Yilo nto kanye ebangele uGiovanni Solinas axolise kubalandeli beChiefs emva kokubethwa kwayo. 
IChiefs isemva kwePirates neBidvest Wits kumanqwanqwa we-Absa Premier Soccer League – kodwa uMphahlele uthi indlela isende, abadlali kufuneka bavuthulule baye phambili. 
Sisenemidlalo emininzi. 
Kufuneka sivuthulule siye phambili futhi siqinisekise ukuba siqhuba kakuhle kwimidlalo elandelayo. 
Yilo nto kuphela enokuba liyeza lokunyanga okwenzekileyo,” utshilo uMphahlele.
Komnye umdlalo weConfederation Cup, iFree State Stars idibana neMukura Victory Sports ngentsimbi yesithathu namhlanje emalanga eBidvest Stadium. 
Kwimidlalo yeCaf Champions League, iMamelodi Sundowns idibana neVegaterianos yase-Equatorial Guinea – kanti yona iOrlando Pirates iza kungquzulana neLight Stars yaseSeychelles.
Lebogang Manyama of Kaizer Chiefs ,Khama Billiat of Kaizer Chiefs and Siphosakhe Ntiya-Ntiya of Kaizer Chiefs celebrate a goal during the 
Abuyele ngesitayile Amakhosi kwimidlalo yeCaf Confederation Cup ngokuzibethela iZimamoto ngemvula yamagowuli amane eqandeli (4-0) emdlalweni obumhle eNelson Mandela Bay Stadium ebusuku namhlanje. 
UKhama Billiat ufake amagowuli amathathu eyedwa kwamane Amakhosi ayingcwabe ngawo iZimamoto ebizama ukudlala ibhola noxa ibingenabo amandla wokumelana neKaizer Chiefs. 
UKabelo Mahlasela uzifakele elakhe igowuli kwiZimamoto ebidaphudaphu kwisigaba sesibini. 
UHendrick Ekstein ongene kwisigaba sesibini uwenzile umahluko emdlalweni futhi wancedisa kwigowuli lesibini elifakwe nguBilliat. 
Umqeqeshi weChiefs, uGiovani Solinas, wenze iinguqu eziliqela kwiqela labadlali aqhele ukulidlalisa. 
Ezipalini unike ithuba uVirgil Vries; phambi kwakhe bekudlala uTeenage Hadebe, uErick Mathoho noSiphosethu Ntiya-ntiya. 
Esiswini uWillard Katsande ebebotshwe nesiququ saseMadagasca esidlale umdlalo ophucukileyo – uAndriamirado Andrianarimanana.
Kuyiwe kwixesha lokuphumla Amakhosi enkqenkqeza phambili ngegowuli elinye elifakwe nguKhama Billiat ngomzuzu wesithandathu umdlalo uqalile. 
Umdlalo ubulawulwa yiChiefs futhi ibikwayiyo nevelise amathuba acacileyo emdlalweni. 
Into abadlali bakaGiovanni Solinas abangakwazanga ukuyenza kukugalela amagowuli emnatheni amathuba okwenza njalo ekhona. 
Nangona iliqela elingenandumasi kangako ebholeni yezwekazi le-Afrika – 
Kodwa iZimamoto izamile ukuxhathisa saphela isiqingatha sokuqala iChiefs ingakwazanga ukufumana igowuli lesibini ebilifuna. 
UDaniel Cardoso noogxa bakhe emva bakhe benza impazamo embi ethe yalunguswe nguVirgil Vries emva koxinizelelo olufakwe ngabadlali beZimamoto. 
UBilliat, uLeornado Castro noLebogang Manyama bazamile ukunkqonkqoza kwiipali zayo iZimamoto – kodwa iinzame zabo ziwe phantsi.
IZimamoto ibuye ekhefini izimisele kakhulu. 
Abadlali bayo bebetshayela kwanto ephambi kwabo kwaye benayo nendawo erhabaxa ebadlalini beChiefs. 
USolinas ufake uHendrick Ekstein endaweni ka-Andrianarimanana emzuzwini wesihlanu kwisigaba sesibini. 
Ngomzuzu wethoba, uBiliat ukhabe intambula yebhola ekude – kodwa ibanjwe lula ngunozinti weZimamoto, uRamadhan Abdalla. 
Ngomzuzu weshumi elinesine kwisiqingatha sesibini, uKhama Billiat wenze adume ngazo ngethuba efaka igowuli lesibini ethe qelele emva kokudlalelwa ibhola entle ngu-Ekstein noNtiya-ntiya. 
UKabelo Mahlasela ubhakuzelise umnatha ngomzuzu wamashumi amabini anesithathu kwisigaba sesibini emva kwebhola entle edlalwe nguBilliat noLebogang Manyama esizikithini sebala. 
Ibathwana labalandeli bebhola ebelixhasa iChiefs ligoduke lixolile ngenxa yenani llamagowuli afakiweyo emdlalweni.
Kaizer Chiefs: Virgil Vries, Daniel Cardoso, Erick Mathoho, Teenage Hadebe, Siphosakhe Ntiya-ntiya, 
Willard Katsande, Lebogang Manyama, Andriamirado Andianarimanana, Kabelo Mahlasela, Khama Billiat, Leonardo Castro.
Zimamoto: Abdalla Ramadhan, Yussuf Ramadhan Mtuba, Amour Hati Aussein, Suleiman Said Juma, 
Mohd Ramadhan Ameir, Hassan Said Hassan, Hauna Abdalla Jabir, Ibrahim Hamad Ahmada, Nyange Othman Denge, Hafidh Barik Juma.
Emva kwexesha elide ekhonkxwe kukonzakala, kubonakala ngathi uRivaldo Coetzee angabuyela ebaleni nangawuphi na umzuzu.
Lo mdlali weBafana Bafana uqukiwe yiMamelodi Sundowns kuluhlu lwabadlali abaza kudlala imidlalo yeCaf Champions League eqale kule veki.
UCoetzee wathengwa yiSundowns kunyaka ophelileyo – kodwa ngelishwa zange akwazi ukuyidlalela ngenxa yokwenzakala okwamphosanisa nethuba lokudlala eYurophu.
Kukhangeleka ngathi uCoetzee ukulungele ukubuyela kwibhola yePSL emva kokudlala kwiMultiChoice Diski Challenge.
Emva kweenyanga kungekho zinzo ngenxa yoqhankqalazo lolutsha kwidolophu yaseCumakala, umbutho weANC kwiphondo leMpuma Koloni umkhombise umnyango usodolophu wale ndawo ogama linguPhatheka Qaba. 
Oku kuza emva kokuba umbutho uthe wazithathela ingqwalasela izikhalo zolu lutsha ngeenjongo zokusombulula lo mbhodamo. 
Umbhodamo uqale ngomhla weshumi elinesithandathu kwinyanga yeDwarha nolusaqhubayo, apho ulutsha lukhalela uQaba ngokuba uqasha ngokuzalana, uqasha nangesilalo kwaye bekhalela nokungavezwa mathuba okunikezwa kwezakhono kulutsha lwala mmandla. 
Lo dulubhentsu wasukela kumngcelele wolutsha owawusisa uxwebhu lwalo lezikhalazo kusodolophu uQaba kwinyanga yoMsintsi lubeka ezi zikhalazo zingentla. 
Emva koku ulutsha lamnika iintsuku uQaba ekubeni aphendule. 
Akube engaphendulanga emva kwezo ntsuku baqalisa ngokuthulula amatye kwiifesitile nakwiminyango yamagumbi kamasipala, bebanga ngelithi uQaba wayebonakalisa ukunganaki izikhalazo zabo. 
Kwaphuma nesidumbu esinye  uXolisa Tom (27) edutyulwa ngamapolisa. 
Ngokwengxelo ephuma kwisithethi samapolisa uKapteni Siphokazi Mawisa,  sele bengamashumi amathathu abantu abasele bebanjiwe ngezityholo zokutshisa kwanokonakalisa izakhiwo kule dolophu. 
I-ANC ikukhalimele ukutshiswa nokonakaliswa kwezakhiwo. Kwiveki ephelileyo kutshiswe iiloli zambini lulutsha kwindlela uN6. 
UMphathiswa weSebe leNtsebenziswano kuRhulumente neMicimbi yeeNkosi ephondweni uFikile Xasa kwiveki ephelileyo, utyelele kulo masipala ngeliyokusabela.
Ukusuka ekhohlo nguNjingalwazi Mlungisi Makalima, UMphathiswa uOscar Mabuyane, uSekela Mphathiswa Bulelani Magwanishe, uKingsley Tloubatla weNulatex, uNeil Isaacs weMeek Mines kwanoSimphiwe Kondlo.
ISIZA soPhuhliso lwezoShishino eMonti (East London Industrial Development Zone) ngoLwesine libhengeze utyalomali olungaphaya kwezigidi 
ezingamakhulu amahlanu eerandi kwiphulo eliza kudala imisebenzi engamakhulu amane anesihlanu.
Esi sibhengezo senziwe yingqonyela yesi siza uSimphiwe Kondlo, ebhengeza ukuba inkampani yokuchwela nokugudisa idayimani, iMeek Mines, 
kwanenkampani eyenza iikhondom iNulatex SA ziza kuqhuba ushishino eMonti, emva kwesivumelwano esityikitywe phakathi korhulumente waseMpuma Koloni, esi siza kwanesebe loRhwebo noShishino kuzwelonke.
UNeil Issacs wakwaMeek Mines uthi inkampani yabo iza kutyala iR423 million ngeenjongo zokudala imisebenzi ekwikhulu elinamashumi amahlanu logama uKingsley Tloubatla wakwaNulatex ebhengeze ukuba baza kutyala iR79 million ngeenjongo zokudala imisebenzi engamakhulu amathathu.
UKondlo uthi omabini la mashishini, uMeek Mines noNulatex, angumzekelo weenguqu kwezoshishino kuba akhokelwa ngabantu abamnyama.
UMphathiswa woPhuhliso loQoqosho ephondweni uOscar Mabuyane uthi olu tyalomali ngumfuziselo wokuba esi siza saseMonti yindawo elungileyo yokwenza ushishino.
“Olu tyalomali luza kusinceda kule ngxaki yokumka kwabantu beshiya iMpuma Koloni besiya kwamanye amaphondo ngenxa yokungabikho kwemisebenzi,” utshilo uMabuyane. 
USekela Mphathiswa wesebe loRhwebo noShishino uBulelani Magwanishe uthi olu tyalomali lubonisa mhlophe ukuba inkqubo yabo yokuxhasa amashishini amnyama, iyasebenza. 
Emva kweminyaka eliqela ingasathathi nxaxheba, i-Orlando Pirates ibuyele ngesitayile kwiCaf Champions League ngokubetha iLight Stars yaseSeychelles ngamagowuli amahlanu kwelinye (5-1) emdlalweni obubanjelwe e-Orlando Stadium kule veki. 
Umqeqeshi wePirates, uMilutin “Micho” Sredojevic, usebenzise abadlali abaliqela abangaqhelanga kudlala. 
Ngethamsanqa lakhe, phantse bonke balibambe ngezandla zozibini ithuba abalifumeneyo lokubonisa umqeqeshi wabo okokuba bakulungele ukudlala nanini na. 
Amagowuli weBucs afakwe nguThabo Qalinge, u-Augustin Mulenga, uMpho Makola, uJustine Shonga noLinda Mntambo.
Umdlalo uqale ngesantya esiphezulu futhi omabini amaqela abonise ukuyinxanelwa impumelelo. 
Ziindwendwe ezitsazise igazi kuqala emdlalweni ngegowuli elifakwe nguMario Ravo kumzuzu weshumi elinesixhenxe. 
Kwisithuba semizuzu esixhenxe emva koko, uQalinge ufake igowuli lokuqala lePirates emva kokucishilela ibhola ebuyele ebaleni emva komsebenzi omhle owenziwe nguKudakwashe Mahachi. 
Amagowuli afakwe nguMulenga noMakole aqinisekisile ukuba iPirates iya kwixesha lokuphuma ihamba phambili ngo’3-1. 
Kwisigaba sesibini, uShonga noMntambo bafake awabo amagowuli. 
Kwimidlalo yeCaf Confederation Cup, iKaizer Chiefs ivuthulule iZimamoto ngo’4-0 emdlalweni obuseBhayi. 
Yona iFree State Stars ibambene ngeqanda neMukura Victory Sports emdlalweni obubanjelwe eBidvest Wits.
NgoMgqibelo, iPirates yamkela iMaritzburg United emdlalweni we-Absa Premier Soccer League ozakube use-Orlando Stadium. 
Iqela likaMicho liza kujongana neTeam of Choice lizithembile emva kokuphumelela umdlalo weChampions League. 
Ubaluleke kakhulu lo mdlalo kuwo omabini amaqela. 
IPirates ikhangela impumelelo ukuze ibethelele indawo yayo phezulu kwiPSL. 
Kanti yona iMaritzburg iyasokola kule isizini yePSL ka-2018/19. 
Impumelelo iya kuyinceda inyukele ngasentla kunendawo ekuyo ngoku.
ISITHEMBISO sikaMongameli Cyril Ramaphosa sendlu entsha nefudumeleyo kumam’ uNomathemba Fazzie sizalisekisiwe ngoLwesihlanu ngethuba uMphathiswa wokuHlaliswa koLuntu uNomaIndia Mfeketo etyelela eli khaya eDuncan Village ngelokunikezela ngokusesikweni indlu entle kunene.
Yiminyaka engaphaya kwamashumi amahlanu umama uFazzie (91), ozala amagqala omzabalazo amathathu, ehlala kwindlu yeRDP eDuncan Village.
URamaphosa ebetyelele eli khaya ngomhla weshumi elinanye kule nyanga yeNkanga.
Ngemini yokutyelela kwakhe, abakhi babexakekile bebeka isitena nalapho uRamaphosa wathembisa ngelithi le ndlu iza kube igqityiwe kweyoMqungu kunyaka ozayo.
Kodwa, zingaphelanga iiveki ezintathu, le ndlu imagumbi okulala amathathu kwakunye nekhitshi kuquka nendlu yokuhlala (sitting room), ibisele igqityiwe.
“Ndiyavuya kakhulu kwaye ndenza umbulelo ongazenzisiyo kuMongameli (Cyril Ramaphosa) neqela lakhe. 
UMongameli ebethe le ndlu iza kugqitywa kweyoMqungu, ngoko ke bendingekayilindeli ngoku. 
Indothusile kakhulu,” utshilo umam’ uFazzie.
“Siziva sichulumance kakhulu, nomoya kamama wonwabile kakhulu kuba ebesoloko esithi inga xa ebhubha angaphumela kwikhaya elingcono kunemeko ebesihlala kuyo,” kutsho uNomda Fazzie, intombi kamam’ uFazzie.
UMfeketo uthe: “Siyayazi imbali kamam’ uFazzie, owancama konke anako efuna eli lizwe likhululeke. 
Abanye koonyana bakhe, babhubhela elubhacweni befuna inkululeko kweli lizwe.”
“Yiyo le nto silapha namhlanje, ukuza kuthi siyabulela ngegalelo lolu sapho kumzabalazo,” utshilo uMfeketo esaleka ngelithi le ndlu yakhiwe felefele ngenxa yoncedo lwenkampani yakwaMMS.
Ngethuba ethetha eMonti kweyoMqungu kulo nyaka, uRamaphosa wavakalisa esidlangalaleni ukuba lo nyaka uyakuphela yakhiwe ngokokutsha indlu kamam’ uFazzie.
UMphathiswa uNomaIndia Mfeto ethetha phambi kwendlu entsha eyakhelwe umam' uNomathemba Fazzie eDuncan Village 
UQaqamba Qayisa, 32, ojongene netyala lokudubula indoda yakhe elipolisa eKapa ubhaqwe ezifihle eNtabankulu.
Ubhaqeke kwilali yaseMbombo kuNtabankulu uQaqamba Qayisa nonamashumi amathathu anesibini eminyaka ubudala orhaneleka ukuba ngomnye wabaphakathi kwesithathu esadubula  umyeni wakhe uConstable Mneli Jobela.
Oku kwenzeka eOliver Tambo Drive eKapa kweyeDwarha kunyaka ophelileyo.
UJobela wadutyulwa emva kwentsimbi yesithandathu ekuzeni kusa, wafunyanwa enenxeba elinzulu ngasemva entloko ethe tywa ngaphakathi kwimoto yakhe.
Kutshanje amapolisa ephondo leMpuma Koloni akhuphe isibhengezo koonondaba ebongoza ukukhangeliswa le nkosikazi njengoko umcuphi ophanda ngeli tyala eKapa bekukholelwa ukuba ukweli phondo leMpum Koloni.
UColonel Sibongile Soci ubulele intsebenziswano kuluntu ephondweni njengoko uQayisa ebhaqwe kwiintsukwana ezimbalwa ebhengezwe njengokhangelwayo.
UQayisa ulindeleke ukuba avele kwinkundla yamatyala eAthlone eKapa ngoMvulo umhla wesithathu kuDisemba, malunga netyala ajongene nalo lokubulala.
Amagowuli amabini afakwe nguJeremy Brockie noThemba Zwane ancede iMamelodi Sundowns ezuze impumelelo yayo yokuqala Caf Champions League. 
Amasandawana abethe iLeones Vegetarianos yase-Equatorial Guinea ngamagowuli amabini eqandeni (2-0) emdlalweni wokuvula odlalwe kule veki eMalabo. 
Ifolosi yeDowns, uJeremy Brockie ufake igowuli kwaze kwalandela elifakwe nguZwane. 
Ukufumana kwakhe igowuli uBrockie emdlalweni ziindaba ezimnandi kuye nakwiqela lakhe ngoba lo nto iza kufunqula ukuzithemba kwakhe emva kokunqatyelwa ngamagowuli isithuba esingaphaya konyaka ukusukela mhla wathengwa kwiSuperSport United.
UThemba Zwane uqinisekise okokuba iSundowns ibuya namanqaku amathathu ngokufaka elakhe igowuli. 
ULebohang Maboe no-Andile Jali ngabanye babadlali ekuthiwa badlale kakuhle emdlalweni weChampions. 
Bobabini aba badlali bebeqala ukudlalela iDowns kwiChampions League eqale kule veki. 
Enye into ethe yaqapheleka emdlalweni kukudlaliswa kukaRivaldo Coetzee ohleli ixesha elide engadlali ngenxa yokonzakala. 
Njengokuba kubonakala ukuba uphuncukile ekonzakaleni – kunokwenzeka uPitso Mosimane amnike elinye ithuba kwimidlalo ezayo.
Iqela likaMosimane kufuneka liyiphose ngasemva ngokukhawuleza eyenzeke eMalabo ngoba linomdlalo obalulekileyo ngempelaveki. 
NgeCawe ngentsimbi yesithathu, iSundowns iza kuvana amandla neSuperSport United emdlalweni we-Absa Premier Soccer League ozakube useLucas Moripe Stadium. 
Umdlalo wala maqela mabini kulindeleke ubenzima macala kwaye ubaluleke kuwo omabini.
Imbaleki yaseDutywa idinwe kukushiya abantu ngoku idinga umntu enokukhuphisana nayo.
Imbaleki yasDutywa, uYanga Malusi, ixelele iimbaleki zaseMnquma naseMbhashe okokuba uya kuyeka ukuthatha inxaxheba kwiSpargs SuperSpar 5KM Fun Run mhla washiywa yenye yazo. 
UMalusi, ongenantanga eMnquma naseMbhashe, uphumelele umdyarho weembaleki oxhaswa nguSpar ityeli lesihlanu iiminyaka ilandelelana eGcuwa. 
Le mbaleki ebalekela iqela ekuthiwa yiZwelonke Athletics Club ithe khange ifumane bunzima ngethuba ibaleka umgama oyi-5KM. 
“Khange ndifumane bunzima bungako koogxa bam ebendikhuphisana nabo. 
Ibingumoya eyona nto endisokolisileyo, ngakumbi ngexesha ndisiya entanjeni,” utshilo uMalusi. 
Iikhilomitha ezintlanu ezibalekiweyo ziqale koSpargs SuperSpar zayo kuqhina eButterworth College ezinze ngaphandle kwidolophu yaseGcuwa.
UMalusi uwukhokele uqala umdyarho kwaye wayokuwuvala esabaleka phambili yedwa. 
Kwimidyarho emine eyahlukeneyo ebanjwa rhoqo ngonyaka eGcuwa, uMalusi uyiphumelele yonke eyiphinda-phinda engaphikiswa nayenye imbaleki kwiminyaka emihlanu edlulileyo. 
Nangona kunjalo, akazimiselanga ukuyeka ukuthatha inxaxheba kwi5KM ngaphandle kokuba kubekho imbaleki emqhumisela ngothuli. 
“Mhla kwabakho imbaleki endishiyileyo kulo mdyarho, ndawuze ndiyeke ubaleke kuwo,” uvale ngaloo mazwi uMalusi weZwelonke Athletics Club.
UMalusi ufumene imali engamakhulu amathandathu eerandi (R600) ngokuphuma kwakhe kwindawo yokuqala; kwindawo yesibini yanguMbali Hashe obalekela iNedbank Athletics Club ogoduke neR400 ze uZukile Vellem weHlazo Athletics wafumana iR300. 
Kwiziphumo zabasetyhini: iimbaleki zeRoyal Striders Athletics Club, Asathi Mvalo uphume kwindawo yokuqala ugoduke neR600, logama uEndinako 
Mndayi ephume kwindawo yesibini wafumana iR400 ze uXoliswa Bici wazifumanela iR300. 
UClinton Larsen yindoda eyonwabileyo kakhulu ngale ntlwa emva kokuba Abafana Bes’thende bebinze ngomkhonto Amakhosi kwaphela ngawo. 
Emva kwemidlalo eliqela iGolden Arrows ingaphumeleli, namhlanje ibethe iKaizer Chiefs ngamagowuli amabini kwelinye kumdlalo obunzima ePrincess Magogo Stadium. 
Amakhosi aze emdlalweni wanamhlanje imisila iphezulu emva kokuvuthulula ngemvula yamagowuli amane eqandeni iZimamoto kwiCaf Confederation Cup ngoLwesithathu wale veki. 
Amagowuli weGolden Arrows afakwe nguLimbikani Mzava omabini. 
Elokuqala lize ngepenela eze emva kokuba kuwiswe uLerato Lamola ngu-Erick Mathoho emhlabeni kanozinti.
Igowuli leChiefs lokubika lifakwe nguLeonardo Castro – kodwa ngelishwa labo abadlali bayo, abakwazanga ukufumana elokulinganisa. 
Unozinti weGolden Arrows, uMaxilian Mbaeva, usebenzile kakhulu ezipalini – kodwa ezinye iibhola zaMakhosi ziphume ecaleni. 
Abafana Bes’thende bafake uxinizelelo kakhulu emdlalweni bade bafumana amagowuli amabini abanike impumelelo nenkuthazo ebekudala beyilangazelela. 
UKhama Billiat noLebogang Manyama bazamile ukwenza imigudu abaqhele ukuyenza emidlalweni – kodwa bafike ngemini embi abadlali be-Arrows bevale mba emva.
IChippa United iphinde yenza edume ngazo. 
Namhlanje iqela laseMpuma Koloni lizenzele imbali kwiPSL ngokuthi liqeshe umqeqeshi wesithathu kungekapheli nomjikelo wokuqala kwisizini ka-2018/19. 
Namhlanje u-Eric Tinkler ukhonjwe emnyango ngabaphathi beChippa United emva kokuba iChippa United ibethwe ngaMaZulu FC ngegowuli elinye eqandeni (1-0) emdlalweni obuseNelson Mandela Bay Stadium, eBhayi, ngoLwesihlanu ogqithileyo. 
UTinkler wangena ezinyaweni zikaDan Malesela owanikwa uphum’aphele emva kwemidlalo emithathu qha kule sizini. 
Emva komdlalo ogqithileyo, iChippa United izibhaqe ihleli kwindawo yesibini ukusuka emsileni.
Umphathi weChippa, uLukhanyo Mzinzi, ukuqinisekisile ukumka kukaTinkler emalanga kwingxelo ebhaliweyo. 
“SiyiChippa United sifuna ukuqinisekisa okokuba iqela no-Eric Tinkler bagqibe kwelokuba bohlukane ngesihle. 
Siyambulela umsebenzi owenziwe nguTinkler kwezi nyanga zine zidlulileyo kwaye simnqwenelela okuhle,” utshilo uMzinzi. 
UJoel Masutha ubhengezwe njengomqeqeshi ozakuba libambela kude kwaziswe umqeqeshi oza kuxhuzula imikhala ngokupheleleyo. 
UMasutha ufika kwiChippa emva kokugxothwa yiBlack Leopards kwiiveki eziphelileyo. 
Kwimidlalo elishumi elinambini, iChippa United iqokelele amanqaku alishumi kuphela. 
UTeboho Moloi noVladislav Heric ngabanye babaqeqeshi abathe bagxizwa ngezembe yiChippa kwakulo nyaka.
Uvelele zonke iinkalo ngemeko abakuyo abasebenzi abangooNogada kuRhulumente ophetheyo.
Ke mna ndithi, abasemagunyeni beneendlebe nje banetyala. 
iASC, iyakuba sisisombululo kwezi ngxaki uthethe ngazo zabasebenzi abangooNogada nabaCoci.
Ngako oko ndithi phambili ngeAfrican Security Congress (ASC). 
Utsho kwavokotheka mfo kaMerile, okuninzi ebendinokuthetha ngako ukuvelele.
Ndithi enkosi kuwe ngokuba ngumlomo noVulindlela weASC.
Umtshutshisi uwarhoxisile amatyala ezityholo zodlwengulo abetyatyekwa uBanele Mancoba.
Ityala lodlwengulo ebelibekwe uBanele Mancoba (30) lirhoxisiwe emva kokuba umtshutshisi evakalise ukuba ubungqina ngakweli tyala abonelanga.
NgoLwesithathu, uMancoba ebevele enkundleni kamantyi waseNgcobo emva kokubanjwa kwakhe ngamatyala aquka ukuxhaphaza ngezesondo ilungu letyalike ekhe yangundabamlonyeni iMancoba Seven Angels’ Ministries eNyanga, eNgcobo.
Le tyalike yaduma emva kokudutyulwa kubulawe amapolisa amahlanu aseNgcobo kuquka nejoni, kweyoMdumba kulo nyaka, kwisehlo esenziwa ngamalungu eMancoba Seven Angels’ Ministries.
Isithethi seGunya Bantu lezoTshutshiso uLuxolo Tyali uthi umtshutshisi oyintloko, emva kokuba eqwalasele okuqulathwe kwizityholo ezityatyekwa 
uMancoba, ugqibe kwelokuba alirhoxise eli tyala ngenxa yokuba kungekho bungqina boneleyo.
Kodwa uMancoba, ngokokutsho kukaTyali, usashiyeke ngaphakathi eziseleni kwelinye ityala atyatyekwa lona lokuceba ukuphanga.
Ngethuba I’solezwe lalinodliwanondlebe noBanele Mancoba kwizakhiwo zale tyalike kweyoMdumba, le ndedeba yaxelela eli phephandaba isithi: 
“Ngokwesiprofeto sikatata (Siphiwo) akusekudanga ngoku ukuba avuke ekufeni. 
Yiyo le nto ubona abantu beyeke imisebenzi yabo, abanye bencame amakhaya abo. 
Bafuna ukuba yinxalenye nosapho lakwaMancoba, ukuze mhla abuyayo afike kukho aba bantu wayebashiye ebandleni lakhe.”
Abo babebanjelwe ukubulala amapolisa basengaphakathi eziseleni. 
Aba ke nguAndani Monco, Kwanele Ndlwana, Siphosomzi Tshefu, Siphesihle Tatsi kwakunye Phumzile Mhlatywa kunye noPhuthumile Mancoba. 
Ziitumente ezimbini zonke ekuzakube kubethwa inqindi kuzo ngempelaveki.
Baza konwaba abalandeli bamanqindi eMonti kule mpelaveki. 
Ngobusuku bangoLwesihlanu, iXaba Promotions isingatha itumente enemilo esixhenxe e-Orient Theatre. 
NgeCawe, iRumble Africa Promotions inengxikela e-Indoor Sports Centre. 
Umlo ophambili ngoLwesihlanu uphakathi kwentshatsheli yeWBC International, uYanga Sigqibo, ozakube ejijisana noKevin Lara waseNicaragua ngentsinga yeWBO intercontinental. 
Umlo ekulindeleke ukuba wohlule phakathi abalandeli bamanqindi eMdantsane uphakathi kwentshatsheli yeJunior Fly uBongani Silila noNhlanhla Tyirha. 
Yena u-Athenkosi Dumezweni uza kubuyisa isidima soMzantsi Afrika xa exhimfana no-Ulises Lara waseMexico. 
ULara wangqengqisa uNhlanhla Ngamntwini kweyekhala, wabuya wavuthulula uThembelani Nxoshe kweyeDwara.
UNkosinathi Joyi uza kuphekuzana noMpo Seforo kwiWBO Intercontinental kudidi lweJunior Flyweight. 
UNhlanhla Ngamntwini uza kuzama ukubuyisa isidima sakhe kuMfundo Gwayana. 
ULonwabo Witbooi uthi uza kufika bemlindele uLara. 
“Siyibukele imilo kaLara; uza kufika simlindele noba uze ngeyiphi na indlela,” utshilo uWitbooi. 
Indedeba yakwaWitbooi ithi injongo yabo kukuba uSigqibo alwelwe intshinga yehlabathi kunyaka ozayo. 
“Emva kokubetha uLara, sifuna ukuba alwele intshinga yehlabathi uSigqibo. 
Lo nto sifuna yenzeke phambi kweyeSilimela kunyaka ozayo,” uWitbooi utshilo.
Iziphumo: URonald Malindi ugoduke nentshinga yeABU emva kokubetha uMakazole Tete ngamanqaku. 
Uchithwe umlo phakathi kwentshatsheli ye-IBO kudidi lweNgcongolo uSimphiwe Konco noJoel Conoy emva kokungquzulana ngeentloko. 
USheradene Fortuin ubethe uThemla Zuma ngamanqaku.
Imilo ephele kulingenwe yile: uMawande Matroos noTholumusa Zuma, uPhila Gola noMawande Mbusi kunye nokaSiphamandla Manqatha no-Ayabulela Gcebe. 
Yena u-Andile Nxayiphi ungqengqise uGcina Makhoba kumjikelo wokuqala. 
UXolisa Nkonyane uwise uMzoxolo Dyani kakubi kumjikelo wesithathu. 
UMalaki Sinobolo umbethe walala ngophotho kumjikelo wesibini uMasivuye Piliso. 
UYankees Phaliso ubethe uLuyolo Magenuka ngamanqaku.
EKAPA: AKUDINGEKI ukuba baye kwaPep okanye kwaEarth Child abahlali baseKhayelitsha xa befuna iimpahla zabantwana nanjengoko uZandile Tlhapi evule ivenkile yeempahla zabo ethengisa ngamaxabiso afikelelekayo.
UTlhapi wayeka umsebenzi wokwenza iintsimbi wavula le venkile ithengisa iimpahla zabantwana iBaby Friendly kweyeSilimela, waze wabangumntu wokuqala omnyama ukubangumnikazi wevenkile yabantwana kwiilokishi zabantsundu.
Uthi wabanombono wokuzisa ivenkile yeempahla zabantwana ngeenjongo zokwenzela abazali indlela elula yokubathengela.
IBaby Friendly ezinze kwindawo yeenkonzo zabahlali, nalapho kukho iholo yoluntu iAndile Nhose, izingca ngeentsimbi zokuxhoma ezifoliswe kakuhle zaze zahonjiswa ngeevesti, iingubo zabantwana ukuya kwizinto zokudlala ezinemibalabala ezinamaxabiso aqala kwiR20.
Zikhona neencwadi zesiNgesi, isiXhosa nesiZulu ngeenjongo zokuqala iqela lokufundisa abantwana.
“Ndiyayifumana inkxaso kakhulu apha. 
Ndiyakholwa xa abantu besiza apha bafike bathi ‘Wow! ivenkile yabantwana. 
Abantu bayayincoma le nto ndiyenzayo,” utsho uTlhapi.
Nanjengamzali wabantwana ababini, uTlhapi uthi unolwazi olukhulu ngabantwana. 
Uthi waqala ukuba nale mbono ngo2016 ngelixa wayelindele umntwana wakhe wesibini.
“Ndaye ndacinga ukuba kunganjani ukuba ndingaqeshisa ngezinto ezifana neebhedi zabantwana nezangqa zokuhamba ngamaxabiso afikelelekayo, ndibangenisele ezindlini zabo,” ubalisa utsho.Video
Emva koko, wagqiba kwelokuba afunde izifundo zeProject Management eDamelin isithuba seenyanga ezintandathu.
“Kulapho wakhula khona umdla. Ndazixelela ukuba andisayi kubuya ngamva ndiza kulifezekisa iphupha lam.
Ndaqokelela imali ndaya kwisemina yezoshishino eRhawutini. 
Ukubuya kwam ndaya kwiNational Youth Development Agency ndenza ikhosi yezoshishino.
Emva koko ndacela imali yenkxaso ndaze ndayifumana ndaqalisa ukuthenga,” utsho uTlhapi. 
Umngeni ngoku kukuba, athenge kakhulu nanjengoko besanda abathengi.
“Ngokwangoku ndisathengisela abantwana abancinci ukuya kuma kunyaka kuphela. 
Kufuneka ndithenge nezabo baneminyaka emibini, emithandathu ukuya kweyi12. 
Bayafika abazali bafune iimpahla zabantwana abanalo minyaka,” utsho.
IBaby Friendly ifumaneka kwisitalato saseJoe Modise, eMandela Park eKhayelitsha. 
Ikwakhona nakuFacebook kuBaby-Friendly-Khayelitsha.  
Kungekudala iza kuphela into yokungabikho kweezixhobo ezaneleyo zomdlalo wamanqindi eMnquma. 
Iidolophu ezifana neGcuwa, iNgqamakhwe noCentane ziyasokola kwicala lokuvelisa iintshatsheli zamanqindi ngenxa yokungabikho kwezixhobo zokuzilolongela ziixhobo. 
Lo nto ibonywe nangabathelekisi beSupreme Boxing neUnleashed Combat Sport ngethuba bebhengeza itumente eza kubanjelwa eGcuwa kule nyanga. 
Umthelekisi weCombat Sport, uCollen McAusland, uthe imbi into yokubona iimbethimanqindi zibolekisana ngebhegi enye. 
“Iimbethimanqindi zaseMnquma azinazo izixhobo zokuzilolongo; eMsobomvu sifike zisebenzisa ibhegi enye zonke,” utshilo uMcAusland.
Zingaphaya kwamashumi amahlanu iimbethimanqindi kuquka nezisakhasayo ezizilolongela kwindawo ephethwe nguMbuyiselo Xokolo owayebetha amanqindi kudala. 
USandile Xaka waseThanga, eGcuwa, okwangumthelekisi weSupreme Boxing, uthembise ngokuphuhlisa amanqindi waseMnquma. 
“Siza kuthetha nabaxhasi bethu ukuze babinze ngeezixhobo zokuziqeqesha kuba sifuna ukhupha iintshatsheli kwiminyaka ezayo,” utshilo uXaka.
Nangona uXaka engumhlali waseGoli – kodwa ugxeleshe ukhulisa amanqindi waseMnquma ebambisene noogxa bakhe beUnleashed Combat Sport. 
Le nzalelwane yaseGcuwa yiyo ezisa itumente yamanqindi ebizwa ngokuba yiGauteng vs Eastern Cape eza kubanjelwa kwiholo laseMsobomvu eGcuwa 
ngomhla weshumi elinesihlanu kule nyanga. 
Imilo ephambili iphakathi kukaPhumelela Cafu waseDuncan Village ozakube esilwa noDalisizwe Komani waseKapa kwimijikelo elishumi kudidi lweFly-weight. 
Omnye umlo uphakathi kukaClement Kamanga waseGoli noLukhanyo Kapteni waseBhayi kwimijikelo esibhozo kudidi lweJunior Welterweight. 
Imilo emikhulu iza kutshayelelwa yimilo yeembethimanqindi ezisakhasayo. 
Kulindeleke imilo ipapashwe nguSuperSport xa idlala ngala mini.  
EKAPA: NANGONA zingekaqali iiholide zokuphela konyaka, sele kubhubhe abantu abangamashumi amabini anesihlanu kwiingozi zendlela eNtshona Koloni.
Kungokunje, abeSebe lezoThutho basexhaleni becinga ukuba lakube limephi inani mhla zaphela iiholide.
Ngokwengxelo yeSebe, abahamba ngeenyawo bankqenkqeza phambili. 
Kubhubhe ishumi elinesithathu kubo ngelixa kubhubhe abaqhubi abahlanu nabakhweli abathandathu.
Umphathi wamagosa endlela kweli phondo, uKenny Afrika, uthi utywala ngunobangela wezi ngozi. 
“Nanjengoko sisiya kwiiholide siyabakhumbuza abaqhubi ukuba ubutywala nokuqhuba azidibani. 
Ukuqhuba unxilile akubeki ubomi kuphela emngciphekweni, koko nabakhweli kunye nabo bahamba ngeenyawo,” utshilo.
Umqhubi weteksi zakwaCongress of Democratic Taxi Association (Codeta) ezihamba umgama omde, uLuvo Hangana uthe ziyaxhalabisa ezi ndaba, wathembisa ukuba baza kuthethana bengabaqhubi.
“Sifuna iphele le nto yokunxulumaniswa kwethu nokutyeshela imithetho yendlela. 
Akumnandanga qho xa kukho iingozi uve kusithiwa iyawa ngumqhubi. 
Siza kubamba intlanganiso phambi kokuba siphume. 
Kulapho siza kuthi sijongane ukuba sikulungele na ukuqhuba umgama,” utshilo.
UNolizwi Thola waseTholeni eGcuwa uthe uyoyika nokugoduka xa sele kubhubhe abantu abangaka.
“Andifuni ukuba ngomnye wabo mna. 
Ndiza kukhe ndiyicingisise indaba yokugoduka. 
Ngcono ndingagoduki kunokuba kulilwe ekhaya.  
Ukuba andisifumani esinye isithuthi ngaphandle kweteksi, ngcono ndihlale,” utshilo.
Umqhubi weteksi zakwaCape Amalgamated Taxi Asoociation (Cata) uVuyisile Potelwa, uthe ngabo baqhubi bangunobangela wezo ngozi kanye aba bangcolisa igama labo. 
“Ndiphuma oko mna. Andikeva siganeko endleleni. 
Ziingozi ezenzeka kwimida yeKapa ezo. 
Ungamtshayisa njani umntu kwalapha? 
Bayasimoshela nyhani aba bantu,” utshilo.  
Kwiminyaka edlulileyo, uLerato Chabangu ebengomnye wabadlali abaphezulu ebholeni, kokubini kumaqela awadlaleleyo nakwiqela lesizwe – kodwa ngoku akusenjalo. 
UChabangu bumvikivile ubom, kangangokuba kuthiwa uhlala noMakhulu wakhe eLokishini. 
Ngeentsuku zakhe zokudlala ibhola, uChabangu udlalele amaqela afana neSuperSport United, iMamelodi Sundowns awaqaqamba kuyo kakhulu, aBafana 
Bafana, iMoroka Swallows neChippa United agqibelise kuyo ukudlala ibhola kwinqanaba eliphezulu kwiminyaka emibini edlulileyo. 
Kwiveki ephelileyo, kujikeleze umfanekiso kaChabangu kuFacebook nakuTwitter exhwalekile futhi ethe qhiwu ibhotile yotywala kuwo.
Ekuqaleni kwale veki, uLerato Chabangu uncokole noRobert Marawa kwinkqubo yezemidlalo kwiMetro FM neRadio 2000 – apho adize khona ukuhleleleka kwakhe emva kweminyaka eliqela engumdlali ohlawulwayo ebholeni ekhatywayo.
Nangona izinto zingamhambeli kakuhle ebomini – kodwa uthi angayidlala ibhola nokuba ngunyaka omnye okanye emibini ukuba anganikwa elinye ithuba. 
“Ungatsho ukuba ndiyabaphepha abantu ngoba andisayi emabaleni apho kudlalwa khona ibhola. 
Ndingumntu onomvandedwa, sendizixolisa ngokubukela umabonakude qha ngoku.  
Ndibaphoxile abantu abaninzi,” utshilo uChabangu encokola noMarawa.
UChabangu uthe wazifaka engxakini ngokwakhe ngokudibanisa neetshomi ezingalunganga – kodwa kuyo yonke lo nto akakhaleli mntu ngoba uzenze ngokwakhe. 
“Uzenzile akakhalelwa, andikwazi ukusola abanye abantu ngento eyenziwa ndim. 
Ndim ozibethileyo ngokuya kwiindawo ezingafanelekanga. Xa uhlala ezindaweni ezingacacanga, uye udibane nezinto ezingalunganga. 
Ayindim ndodwa okule ngxaki.
Kodwa abadlali abatsha akufanelanga bangene emgibeni endingene kuwo mna,” utshilo uChabangu. 
Le ndedeba yaseTembisa ithi zange yayeka ukuyidlala ibhola kwaye ingadlala iminyaka embalwa ukuba ingalinikwa ithuba kwakhona.
Abalandeli baMakhosi bazizinto zokuhlekisa kumakhasi onxibelelwano afana nooFacebook, uTwitter noWhatsApp kule sizini. 
Lo nto ibangelwa yindlela eqhuba ngayo kakubi kule sizini nakubeni bekukhe kwakho intlantsi yethemba ngathuba lithile kwiinyanga zokuqala kule sizini emva kokufika komqeqeshi omtsha. 
Njengokuba iKaizer Chiefs ingafumananga nedobilityi phantsi kukaSteve Komphela iminyaka emithathu, bekukho ithemba lokutshintsha kwezinto apha phantsi kukaGiovanni Solinas kodwa naye akaqhubi kakuhle ngoku. 
Amakhosi aphoswe lithuba lokuphumelela iindebe ezimbini zonke: iMTN 8 neTelkom Knockout. 
Ziindebe ezo ebekucingeleka ukuba iChiefs ingaxolisa ngazo abalandeli bayo abaneengcwangu.
Kule veki ngoLwesibini, iChiefs ihlazwe lifokofoko leqela laseZanzibar ekuthiwa yiZimamoto ngo’2-1 emdlalweni wesibini weCaf Confederation Cup. 
Ukubethwa kwayo akubaphathanga kakuhle konke abalandeli bayo. 
Amagowuli amabini afakwe ngepenela nguYussuf Mtuba anike iZimamoto impumelelo engasoze iyilibale kwimbali yayo yebhola ekhatywayo kuba ingaqhelanga nokudlala kwimidlalo yeCaf. 
Igowuli leChiefs lokubika ekhaya lifakwe nguLebogang Manyama kwisigaba sesibini. 
IChiefs iwuphumelele ngo’4-0 umdlalo wokuqala obuseNelson Mandela Bay kwiveki ephelileyo. 
Lo nto ithethe ukuthi iya kumjikelo olandelayo ngo’5-2 – kodwa ayisindanga ekugxekweni emva kokubethwa liqela elincinci ebholeni.
Umqeqeshi weChiefs, uGiovanni Solinas, uthi iqela lakhe liqhathiwe eZanzibar emva kokohlwaywa kweqela lakhe ngepenela. 
“Besifuna ukuwuphumelela nomdlalo wesibini. 
Ungazibonela nawe, uza kubona ukuba amapenela ewanikiweyo (iZimamoto) awacacanga. 
Siyavuya kodwa ngoba siya kumjikelo olandelayo,” utshilo uSolinas kwikhasi lomnatha leChiefs (www.kaizerchiefs.com).
UGiovanni Solinas noPatric Mabedi bakhonjiswe umnyango yiKaizer Chiefs namhlanje. 
Amakhosi abhengeze ezi ndaba kwikhasi lomnatha, uTwitter, ngale njikalanga. 
“Sigqibe kwelokuba sisiqhawule isivumelwano sethu nomqeqeshi kwaye simnqwenelela okuhle kodwa. 
Nesikasekela mqeqeshi, uPatric Mabedi, siqhawulwe. 
Siyazibulela zonke iinzame zakhe azenzileyo kwaye simnqwelela okuhle kodwa,” itshilo ingxelo yeChiefs. 
USolinas wagaleleka eNaturena kwisithuba seveki phambi kokuqala kwesizini eqhubayo engena endaweni kaSteve Komphela ohambe engacholanga nedobilityi eminyakeni emithathu.
Ukugxothwa kwabaqeqeshi yiChiefs kulandela ukuhlazwa kweChiefs ngo’2-1 yiZimamoto ngoLwesibini wale veki emdlalweni weCaf Confederation Cup obuseZanzibar. 
Kanti eyona nto eyanxakamisa abantu kakhulu kukubethwa kweChiefs kabini yi-Orlando Pirates okwayikhupha kwiTelkom Knockout. 
Emva koko yabethwa yiGolden Arrows emdlalweni we-Absa Premier Soccer League obubanjelwe ePrincess Magogo Stadium kwiveki engaphaya kwephelileyo.
PSL Chairman Dr Irvin Khoza during the PSL Board of Governors on 12 July 2018 at Sandton Convention Centre.
Kugquba iyantlukwano kwakhona phakathi kweSABC nePSL. 
Ngenjikalanga yanamhlanje, iPSL ikhuphe ingxelo ebhaliweyo ethi umdlalo wokugqibela weTelkom Knockout ophakathi kwe-Orlando Pirates neBaroka 
FC ngomso eNelson Mandela Bay Stadium, eBhayi, ngeke usasazwe ngqo koonomathotholo beSABC. 
Akuphelelanga apho ngoba neminye imidlalo ngeke isasazwe koonomathotholo kungekabikho isisomululo kumba wamalungelo okusasaza imidlalo. 
Ingxelo ekhutshwe yiPSL ityhola abameli beSABC ngokungabinanyaniso emva kokuwa kweengxoxo phakathi kwala maqumrhu mabini malunga namalungelo okusasaza imidlalo yePSL. 
Ekuqaleni kwesizini, iPSL zange iyivumele iSABC isasaze imidlalo koonomathotholo – kodwa lo nto yalungiswa ngokukhulu ukukhawuleza emva kongelelo lomphathiswa wezemidlalo, uThokozile Xasa.
“Siyayiqonda into yokuba kukho abantu abaninzi abalandela ibhola ekhatywayo kweli lizwe abamamela imidlalo koonomathotholo. 
Imeko ekuyo iSABC yenze kwanzima ukusebenzisana nathi. 
Emva kokuba uSABC wathi akanaso isivumelwano nathi ekuqaleni kwesizini, saye sanentlanganiso eyazinyaswa nangumphathiswa wezemidlalo. 
Nangona nalapho uSABC engazange athethe izinto ezichanekileyo ngesivumelwano sethu – savumelana ngokuqhubela phambili nokuthethathethana. 
SiyiPSL sayivumela iSABC ukuba iqhubele phambili nokusasaza imidlalo koonomathotholo ngaphandle kwesivumelwano – kodwa ayikwazanga ukwenza izinto ngendlela ekwavunyelwana ngayo entlanganisweni yesikhawu. 
Iqhubele phambili isasaza imidlalo ngaphandle kokuhlonipha izibophelelo zentlanganiso,” itshilo ingxelo ekutshwe yiPSL namhlanje.
Ngomso kuzawuqhawuka unobathana ngenkqu emdlalweni weTelkom Knockout. 
Ezimnyama zidibana neBaroka FC emdlalweni ekudala ulindelwe ngentsimbi yesithandathu emalanga eNelson Mandela Bay Stadium – eBhayi. 
Umdlali we-Orlando Pirates, uThembinkosi Lorch, ngomnye wabadlali ekuthenjelwe kubo futhi ekulindeleke enze iziqwenga ngomso. 
Ngaphandle kwamathandabuzo, iPirates lelona qela elinethuba elihle lokuphumelela ngoba idlala kakuhle kakhulu futhi inabadlali abayingozi. 
Akululanga ke kodwa ukudlala neBaroka nangoba iPirates ineziqwayi zabadlali. 
Yiyo lo nto uLorch ebatyityimbisele umnwe oogxa bakhe ngelithi ze bangayideleli iBaroka. 
IPirates yagqibela ukuphakamisa indebe ngeyeNedbank ngo-2014.
ABakgaga baya emdlalweni wangomso befuna ukuzenzela imbali ngokuthi baphumelele iTelkom Knockout okokuqala embalini yabo. 
Ingawothusa umzi kekambe ngoba phambi kokuzibekela indawo emdlalweni wokugqibela – iBaroka idlule emaqeleni afana neMamelodi Sundowns neBidvest Wits ebiziintshatsheli kwisizini egqithileyo. 
“IBaroka iza kudlala umdlalo wokugqibela, hayi ngempazamo. 
Kufuneka siyihloniphe ukuba sifuna ukufunqula indebe ngoMgqibelo. 
Abadlali beBaroka bafuna ukuphakamisa indebe okokuqala kwimbali yayo,” utshilo uLorch kwikhasi lomnatha lePirates izolo.
AmaBhakaniya atyikitye inqwaba yabadlali phambi kokuqala kwesizini entsha. 
Ukuzothi ga ngoku benza umsebenzi oncomekayo ngoba bakhawuleze bayibamba indlela uMilutin “Micho” Sredojevic afuna iqela lakhe lidlale ngayo. 
Badlala kakuhle abadlali bePirates futhi bayinxanelwe impumelelo. 
ULorch ngomnye wabadlali abaqinisekisayo ukuba iBucs iyaphumelela emidlalweni. 
Nangomso kulindeleke ukuba ayipheke eyophula iBaroka. 
“Uninzi lwethu luzakube luqala ukudlala emdlalweni wamagqibela kankqoyi. 
Njengabadlali beBaroka, nathi sifuna ukushiya umzila kweli qela lethu. 
Sifuna ukukhunjulwa njengesizukulwana esithe sanegalelo kweli qela. 
Sizimisele ukuzama ngako konke okusemandleni wethu,” utshilo uLorch.
UMphathiswa wamaPolisa uBheki Cele umemelele koomasitishi bamapolisa eli esithi mabaqiniseke ukuba amatyala oxhatshazo ngezesondo abikwa kumagosa angamakhosikazi ukuncedisa ukuthoba intlungu yamaxhoba.
Ethetha eNqadu koMkhulu kuGatyana ngoLwesihlanu, ngethuba inkonzo yesipolisa ibisungula inkqubo yokufaka inkonzo yesipolisa yasezilalini esebenzisana neenkokeli zemveli, uCele uthi kukho intlungu yokugocwagocwa ngemibuzo kwamaxhoba oxhatshazo ngezesondo kwizikhululo zamapolisa.
“Maxa wambi uye ufumanise ukuba amaxhoba oxhatshazo ngezesondo afumana ukungcikivwa kwizikhululo zamapolisa, uve ixhoba libuzwa ukuba kutheni linxibe isiketi esifutshane nje. 
Ungenaphi esiketini esifutshane wena?
“Akukho polisa eliza kuba ngumcebisi wefashoni. 
Awunguye umcebisi wefashoni ngoko ke siyeke isiketi nokuba sifutshane,” utshilo uCele.
Lo msitho waseNqadu ubukwazinyaswe nguMkoshinala wamapolisa kuzwelonke uNjengele Khehla Sitole, 
uMkomishinala wephondo uLieutenant General Liziwe Ntshinga kwanoMphathiswa wephondo wezoKhuseleko noNxibelelwano uWeziwe Tikana.
Kubantwana begazi singabalula uKumkani wamaXhosa uMpendulo Zwelonke Sigcawu, iKumkani yamaMpondo uZanozuku Sigcau, iKumkani yabaThembu baseRhoda uDalimvula Matanzima kwanoSihlalo weNdlu yeeNkosi kweli phondo uNkosi Mwelo Nonkonyana.
UNtshinga uthi le nkqubo iza emva kwesivumelwano esityikitywe phakathi kwesipolisa, isebe leNtsebenziswano kuRhulumento neMicimbi yeeNkosi (COGTA) kwaneNdlu yeeNkosi kaZwelonke.
“Phantsi kwale nkqubo siza kukwazi ukukhawuleza ukusabela kwiminxeba nezikhalo zoluntu, kuba abantu baza kufowunela amaKomkhulu endaweni yokufowunela izikhululo zamapolisa ezisedolophini,” utshilo uNtshinga. 
Kulindeleke ivele phambi kwenkundla yamatyala eNgqamakhwe ngomhla weshumi indoda enamashumi amathathu anesixhenxe ubudala yelali yakuTshazibane eNgqamakhwe. 
Le ndoda ijongene netyala lokudlwengula inkosikazi enamashumi amabini anesibhozo ubudala.
Ngokwengxelo ephuma kwisithethi samapolisa kwiziphaluka zaseMnquma noMbashe uKapteni Jackson Manatha, ixhoba lidlwengulelwe ngakwindawo yentselo ngoLwesithathu. 
UManatha uthi ixhoba belihleli neetshomi zalo lisela kule thaveni ngorhatya, iitshomi zexhoba zagoduka, umrhanelwa wacela kwiitshomi ezo ukuba mabayishiye le nkosikazi nesele ilixhoba ngoku kuba esithi uza kuligodusa kanti utsho ukuba eza kulidlwengula.
Ityala livulwe ngoLwesine ze umrhanelwa wabanjwa nalapho alindeleke enkundleni eNgqamakhwe ngezityholo zokuzithathela ngolunya.
Wedson Nyirenda coach of Baroka FC during the Absa Premiership 2018/19 game between Baroka FC and Kaizer Chiefs at Peter Mokaba Stadium in Polokwane
Umqeqeshi weBaroka FC, uWedson Nyirenda, uyavuma okokuba i-Orlando Pirates yeyona enamandla kakhulu phambi komdlalo omkhulu namhlanje – uthi liqela lakhe elidinga indebe ngaphezulu kunePirates. 
Ngentsimbi yesithandathu emalanga, iBaroka iza kuvana amandla nePirates emdlalweni weTelkom Knockout ozakube useNelson Mandela Bay Stadium, eBhayi. 
IBaroka iza kudlala umdlalo wamagqibela kankqoyi weTelkom okokuqala ukusukela oko yathi yanyuselwa kwinqanaba eliphezulu eMzantsi Afrika – kanti ikwasisihlandlo sokuqala nakuWedson Nyirenda onxanelwe ukuphumelela indebe yokuqala njengomqeqeshi weBakgaga. 
Izinto bezingamhambeli kakuhle uNyirenda – kodwa ukuqhuba kakuhle kweqela lakhe emidlalweni yeTelkom kutshintshe yonke into.
UNyirenda uthi liqela lakhe elidinga iTelkom Cup ngaphezulu kwePirates ngoba kudalala yaziphumelela iindebe. 
“Ndingavuya ukuba singabonwa njengeqela elinokubonwa njengelifanele ukuyifumana indebe. 
Siza kudibana neqela eliphumelele iindebe ezininzi kakhulu kwimbali yalo – phakathi kwazo kukho neCaf Champions League. 
Akukho kwanto kuthi; yiyo lo nto ndisithi siyidinga ngaphezulu kwayo iPirates. 
Abadlali bethu bayakwazi okulindelekileyo kubo emdlalweni. 
Ikhona imbinana yabadlali eyakhe yakuva ukuphumelela indebe – kodwa abanye zange bayifumana lo nyhweba,” utshilo uNyirenda ethetha neentatheli phakathi evekini.
Ukuphumelela kweBaroka kwakuthetha lukhulu kumqeqeshi wayo ngoba iyakuba yindebe yokuqala kwiqela laseLimpopo nakuye njengomqeqeshi osazama ukuzenzela igama ebholeni ekhatywayo.
Iqela laseLimpompo, iBaroka FC, libhale ngokutsha iincwadi zembali yebhola ekhatywayo eMzantsi Afrika namhlanje ngokubetha i-Orlando Pirates ngo’3-2 kumapenela emdlalweni weTelkom Knockout obubanjelwe eNelson Mandela Bay Stadium. 
Umdlalo uphele ebambene amaqela ngo’2-2 emva kwexesha elongezelelweyo. 
IBaroka iphumelele indebe namhlanje okokuqala ukusukela mhla yanyuselwa kwinqanaba eliphezulu. 
Nangona iPirates idlale ingaphelelanga –  izamile ukulwa kwade kwase kugqibeleni – kodwa ngelishwa izinto aziyihambelanga kakuhle kumapenela.
Umdlalo uqale ngesantya esiphakathi kubonakala ukuba omabini amaqela asafundana futhi lingekho elifuna kufakwe igowuli kulo kuqala. 
Ngomzuzu wesihlanu kwisigaba sokuqala, unozinti weBaroka, uElvis Chipezeze, wenze umsebenzi oncomekayo ngethuba evala ibhola ebinzima ikhatywe nguThembinkosi Lorch. 
Izamile ukuphendula nayo iBaroka ngokuhlasela – kodwa ayikwazanga ukuyisebenzisa ikona eyifumeneyo kumzuzu wesixhenxe. 
ULorch noVincent Pule bayinyusile igiya batsho beyixhesha iBaroka macala.
Umdlalo iwuthathele kuyo iPirates ebihlasela emaphikweni – apho ibisebenzisa uPule, uLorch no-Asavela Mbekile – kodwa abadlali bayo bebefika iBaroka ivale mba emva. 
UVusi Sibiya, uAnanias Gebhardt noBonginkosi Makume benze umsebenzi omhle kakhulu benqanda iibhola ebezithutyeleziswa nguXola Mlambo noMusa Nyatama. 
Unikwe uphumaphele uNyasha Munetsi nguVictor Gomes emva kokudlala kakubi umdlali weBaroka. 
UJemondre Dickens ubhakuzelise umnatha ngomzuzu wamashumi amane anesihlanu.
ULorch, uPule noJustine Shonga bayihlasele ngamandla iBaroka beyivela macala onke – kodwa bekunzima ukugqobhoza ngoba ibihleli emva yonke. 
Ubhakuzelise umnatha uMusa Nyatama ngomzuzu wamashumi amahlanu anesithandathu emva kwebhola exake unozinti isuka kuShonga. 
Nangona iPirates ibityhala ngabadlali abalishumi, isigaba sesibini ibisilawula. IBaroka ibiyonganyelwe ngokupheleleyo yiPirates.
UMulenga uphose ithuba lokubeka iPirates endaweni entle ngethuba ephosa ithuba emva kokufumana ibhola kuLorch obetshawuza okombane ekunene. 
Izamile ukubuyela emdlalweni iBaroka kwimizuzu yokugqibela kwisigaba sesibini – kodwa uSiyabonga Mpontshane ebesevukile emaqandeni. 
Ibhola kaTebogo Sodi ayingqube kamnandi ngentloko iphume ngaphezulu kweepali kuhliyeke imizuzu emithathu qha ebhodini. 
UChipezeze uvale ibhola embi ebikhatywe nguShonga sekuphela umdlalo. 
Umdlalo uphele iPirates neBaroka zibambene ngo’1-1 kwayiywa kwixesha elongezelelweyo. 
UMdududzi Mdantsane ufake igowuli ngepenela emva kokuba uMpontshane ewise umdlali weBaroka FC ebhokisini. 
ULorch ufake igowuli lokulinganisa kwixesha elongezelelweyoo kwisigaba sesibini yatsho yangu’2-2.
Zinkuuuu! wakhal’uZoleka,“Wababaa”kwavakal’isandi isithi “halakasha” emnatheni,Yabhong’ indod’ enkulu kwadum’ ihlombe kwadum’ iNelson Mandela,
Kwavakal’intswahla kwavakala’isililo, Kwakhal’isibhaxu,kwakhal’induku,Yeyani nale ngozi yokuphandlwa lijongile?
Zasala ezikamaGebhula zibambe ongezantsi,Waqokobh’uGoliyathi eqokobhiswa nguDavide,Kwathi vuleka mhlaba ndingene.
Yoxuthiwe intlak’emlonyeni,Ashiyeka amaBhakaniya nomlomo oxwebileyo,Kwasala intliziyo ezityumkileyo nezityakatyekileyo,
Baxhelelw’ eXhukwana omakhelwane,Kwasindwa ngobethole koosikhwehle,
Wabhiyoz’ uMzantsi, kwantywiziswa eMayfair,Kwabhalwa ebhodini kwathiwa:
”Kugqityiwe”,Aphel’amathemba,yalal’inkom’isengwa,Walil’umntwan wathi “imkile”,Umasindezama akanatyala Mabhakabhaka.
Yafa ibhokhwe isezwa iyeza,Kwaphel’ithemba kwavel’udano nonxunguphalo,
Kudlaliwe amehlo exhag’umbombo,Sibukele, sangqina, savuma ngoloyiso,Zingquzulana kungekho efun’ unikezela,Zijijisana ingunomji zintanganye,
Ekugqibeleni bekukhona ekufanele igob’uphondoWemk’ uMdantsane nodumo,
Ashiyeka AmaBhakaniya ekhangela ibhola kaLorch ebithunyelwe eNiniva yabhek’eTalashishi,
Akulahlwa mbeleko ngakufelwa MabhakaniyaVukani nizivuthulule nifunzel’ edabini,Isende le ndlela.
Iintliziyo zaMabhakaniya zichontsiza igazi!
Umqeqeshi we-Orlando Pirates, uMilutin “Micho” Sredojevic, uthi kufuneka bavuthulule baye edabini emva kokuwa phantsi kweenzame zeqela lakhe kwiTelkom Knockout kwiveki ephelileyo. 
Ezimnyama zibethwe yiBaroka FC ngo’3-2 kumapenela phambi kwamashumi amane amawaka (40 000) abalandeli eNelson Mandela Bay Stadium ngoMgqibelo ogqithileyo. 
Oku kwenzeke emva kokuba kuye akwabikho elifuna ukuyiswa kwimizuzu elikhulu elinamashumi amabini emdlalweni ophele ingu’2-2 ebhodini. 
Abalandeli bePirates bebenethemba lokufumana indebe emva kwendlala yeminyaka eminye. 
Kwelinye icala, iBaroka ibhale imbali ngokutsha ebholeni ngokuthi iphumelele indebe yayo yokuqala ukusukela oko yathi yanyuselwa kwaPSL kwisithuba seminyaka emithathu edlulileyo.
IPirates ibethwe kakhulu kukukhutshwa kukaMarshall Munetsi ngekhadi elibomvu ngoba emva koko iBaroka iye yafumana igowuli phambi kokuya kwixesha lokuphumla. 
Nakubeni iBucs ibidlala ingaphelelanga ebaleni – kodwa ilwe kwade kwasekugqibeleni futhi ifake amagowuli amabini ilandela ngasemva izihlandlo ezibini. 
UMicho uthe abadlali bakhe bebezinikele emdlalweni futhi unethemba lokuba iqela liza kuphinda lomelele kwakhona. 
“Sidlale kakuhle kakhulu. 
Besiyifuna indebe kwaye ndiyathemba wonke umntu uyibonile lo nto. 
Amapenela aphunyelelwa nokuba ngubani. 
Asibethwanga endaweni yoko sifunde isifundo. 
Xa kufakwa amagowuli kude kube kabini kukho umdlali ongekhoyo, uyalwa. 
Lo nto iluphawu elibonisa izinto esinokuthi sizenze. Ndicinga ukuba siza komelela ngakumbi,” utshilo uMicho obegxeleshe ukuphumelela indebe yokuqala kwisizini yakhe yesibini eqeqesha iBucs.
Amagowuli weBaroka afakwe yifolosi uJendrome Dickens kwisigaba sokuqala somdlalo nomdlali onesiphiwo esingummangaliso uMduduzi Mdantsane ngepenela. 
Kanti amagowuli wePirates aze noMusa Nyatama noThembinkosi Lorch ongakwazanga ukufaka ipenela yokugqibela. 
“Ndiyakholelwa ukuba size emdlalweni sizilungiselele ngokupheleleyo. 
Yonke into siyenze kakuhle – kodwa siphoxwe likhadi elibomvu saphosa namathuba kwimizuzu yokugqibela emdlalweni. 
Kusekho indebe yePSL, iNedbank Cup neChampions League. 
Eyona nto ibalulekileyo ayikokuba ubethwe kangakanani; ubomi bungokuba womelele kangakanani na. 
Kufuneka sivuthulule siye phambili ngoba indebe siyayifuna,” uvale ngaloo mazwi uMicho emva komdlalo.
Apha kolu phando kuza kuthi kuboniswe ukuba indlela esathi sadalwa ngayo ayiyo kuphela indlela eza kuthi isigqibele indlela esiphila ngayo. 
Kumabali edrama amane athe axoxwa kolu phando siwabonile amabhinqa ecinezelwa kwaye ephathwa kakubi ngamadoda, ukanti siwabonile amanye amabhinqa nawo axhaphaza amanye amabhinqa. 
Nawe ke mfundi iba namehlo avulekileyo uqwalasele indlela apha abantu abasini esahlukileyo abathi baphathane ngayo. 
Uqaphele ukuba amabhinqa awaziyo aphili phantsi kwengcinezelo, ngoba ngelinye ixesha umntu lo uphila phantsi kwengcinezelo, akayiqondi nalo nto, de yolathwe nomnye umntu, ube wona umonakalo seyenzekile. 
Ukuba wena apha ebomini bakho uyaqonda ukuba uphantsi kocinezelo lo mntu othandana naye, ophangela naye okanye ofunda naye, zama ukuba uphume kolo manyano, nokuba ulibhinqa okanye uyindoda. 
Kaloku namabhinqa anaso isakhona sokucinezela amadoda, ingakumbi emitshatweni. 
Umfazi ayiphathe kakubi indoda yakhe caba indoda ayino kwazi ukwenza nto ngaphandle kokuba icele imvume emfazini, nje ngokuba sibonile pha kwibali lethu u-Iinkunzi ezimbini isenziwa nguSibonda lo nto emfazini wakhe uNolasti. 
Yinto apha le eyimoshayo imitshato, nayo nayiphi na indibano phakathi kwabantu ababini, ngoba kaloku omnye umntu ngoku uzokoyika ukuphila ubomi bakhe, kufuneka aphilele omnye umntu ngenxa yoloyika analo. 
Kweli candelo uphando luza kungena nzulu kwingcingane yesini sobukhomokazi, ingcingane yokungalingani ngokwesini kunye nengcingane ejongene nesidima esiphakamileyo nesinamagunya, esinikwa isini sobudoda. 
Apha kuza kuphononongwa ukuba zintoni ezi ngcingane, zaqala njani, ziqalwa ngubani, ngenjongo ezithini, kwaye ngoku zaziqalwa aba bebezibhexesha ezi ngcamango babeneminqweno ethini. 
Zizo zonke ke iinkalo ekuza kuthi kuxhentswe phezu kwazo xa kuthethwa ngezi ngcingane zidweliswe ngentla. 
Ingcingane yesini sobukhomokazi yingqokelela yentshukumo nengcingane ezijoliselwe ekubeni kubekwe phambili udaba lokungabikho kulingana phakathi kwamabhinqa kunye namadoda. 
Yingcingane apha ejolise ekulweni ingcinezelo kumabhinqa, ecinezelwa ngamadoda. 
Le ngcingane yesikhomokazi yabekwa bucala ukuze ibhinqa libe namalungelo alinganayo nalowo amadoda, ukuze amabhinqa abonakale ngokulinganayo kumehlo abantu base kuhlaleni ingakumbi kwizinto ezifana nezepolitiki, ukuba ngumnini ndlu kwakunye nezinto ezichaphazela imisebenzi nezemithetho. 
Oku kuyacaciswa nguBillington, kuKramarae noTreichler, (1985:158) xa esithi ngoku bhekiseli koku kubhalwe ngentla: 
Le ngcingane yaqala kumazwe aseNtshona ngomnyaka we-Nkulungwane yeshumi elinesihlanu. 
Umama uNosimo Balindlela edanisa noMmusi Maimane weDA kumsitho walo mbutho owawubanjelwe eBhayi.
UKUSUKA kwiANC ukuya kwiCOPE, uye kwiDA ze ubuyel’ ekhaya kwiANC. 
Le yindlela ubani angalibhala ngayo ibali likamama uNosimo Balindlela. 
UBalindlela, obesakuba yiNkulumbuso yephondo laseMpuma Koloni, uzibandakanye neANC kwakhona eshiya iDA, ngembalelwano eqinisekiswe yinkokeli yeDA eMpuma Koloni uNqaba Bhanga. 
Kwiinyanga ezimbini ezidlulileyo, uBalindlela ebekhuphe imbalelwano phantsi kweDA egxibha urhulumente okhokelwa yiANC, ngelithi usilele ekuqwalaseleni imeko yamathala eencwadi kwindawo yaseGcuwa naseDutywa. 
“IDemocratic Alliance izimisele ukuza notshintsho olugqibeleleyo eMpuma Koloni apho iinkonzo iyakuba yinto ephambili, kudaleke nemisebenzi futhi sikholose ngabantu,” kwatsho uBalindlela kwimbalelwano awayeyikhuphe ngomhla wamashumi amabini anesibhozo kweyoMdumba kulo nyaka, ngethuba ebelilungu lePalamente 
eBhisho phantsi kweDA ethethela icandelo lalo mbutho lezemidlalo, ulonwabo, ubugcisa nenkcubeko. 
Ngoku uBalindlela uvakalise ukuba uyawushiya lo mbutho, kwinto engatolikwa njengokungoneliseki kwakhe ziinkqubo zangaphakathi. 
UBhanga uthi bayasihlonipha isigqibo sikaBalindlela sokuphindela kwiANC. 
“Kodwa sicinga ukuba akekho kwikhondo elihle kuba iANC igutyungelwe bubuqhophololo nolawulo olugwenxa obugulula iibhiliyoni ngeebhiliyoni [ekufanele ukuba ziya] kubantu abahlelelekileyo. 
“Siyayibulela inxaxheba ayidlale kwiinzame zeDA zokwakha urhulumento eMpuma Koloni,” utshilo uBhanga. 
Abadlali beBarcelona abaphambili phambi kokuncothuka eSpain.
Ifikile imini ebikad’ixelwa, iintshatsheli zaseSpain zilapha! 
Ekuseni namhlanje bekungamayeyeye kwisikhululo seenqwelo-moya sehlabathi, i-O.R.Tambo International Airport, ngethuba kugaleleka izixhiphothi zeBarcelona. 
Abadlali abadumileyo abafana noLionel Messi, uPhilippe Countinho noLuis Suarez bayinxalenye yeqela labadlali eliseMzantsi Afrika. 
IMamelodi Sundowns iza kuswantsulisana neBarcelona kumdlalo wokubhiyozela iminyaka elishumi kaNelson Mandela ngentsimbi yesithandathu ngongcwalazi namhlanje eFNB Stadium.   
Abathandi bebhola ekhatywayo bavukele kwisikhululo seenqwelo-moya namhlanje – apho bamkele elona qela linabadlali abathandwa kakhulu kwihlabathi jikelele. 
Nangona abalandeli bengafumananga thuba lakuncokola nabadlali – kodwa iVuvuzela itsho ngamandla bekhwaza besithi: Messi, Messi, Messi! 
Phambi kokufulathela ilizwe laseSpain izolo, unozinti weBarcelona, uMarc-Andre ter Stegen, uvakalise uchulumanco ngotyelelo lwakhe eMzantsi Afrika. 
“Andisakwazi kulinda ndide ndifike kwilizwe endingazange ndaya kulo. 
Lufutshane utyelelo lwethu – kodwa ndinomdla wokubona indlela abenza ngayo ebholeni yabo. 
Sakumisa, eMzantsi Afrika! utshilo uMarc.   
Umqeqeshi weMamelodi Sundowns, uPitso Mosimane, uyalivuyela ithuba lokudlala neBarcelona – kodwa akalindelanga ukuba iqela lakhe lingayibetha. 
“Impumelelo ayisinto ebalulekileyo kumdlalo ophakathi kwethu neBarcelonna. 
Ndicinga ukuba siyazi ukuba leliphi iqela eliza kuphumelela,” utshilo uPitso ethetha neentatheli ekuqaleni kwale veki. 
“Xa ndithetha inyaniso, ndiyawuvuyela lo mdlalo uzayo. 
Ndifuna ukubabona ukuba bazothina xa sibabinisa indlela abadlala ngayo. 
Andazi ukuba ndingawubiza njani umdlalo – kodwa siza kudlala ibhola,” utshilo uPitso.
UMnikazi weqela elitshatsheleyo, iKentane United, kwiSAB Regional League (Mnquma stream), uGqirha Lungile Zamxaka, unethemba lokuba iintwana zakhe ziza kuqhuba kakuhle kwimidlalo yokuxabangela neyiyokuzibekela indawo kwi-ABC Motsepe League. 
IKentane United iqubisana namaqela aphumelele eMathole kule mpelaveki eDutywa. 
Eli qela lakuCentane liziintshatsheli zeSAB league eMnquma emva kokuba livale isizini ka-2017/18 lihleli kwindawo yokuqala ngamanqaku angamashumi amabini anesibini. 
UGqirha Zamxaka encokole neli phepha alixelele ukuba unethemba lokuba baza kwenza ngcono kulo nyaka kwimidlalo yokuxabangela ngokungafaniyo nakunyaka ophelileyo.
“Siqale uthatha ixhanxeba kwiSAB League kunyaka ophelileyo. 
Safika saziintshatsheli, safumana nethuba lokudlalela ukuya kwiMotsepe League – kodwa izinto zange zisihambela kakuhle,” utshilo uZamxaka.
“I Try Again ekwiABC Motsepe League eli qela lase Amahlathi yiyo eyaphumelela le midlalo yeplay-offs ibetha amanye amaqela kunye nathi,” utshilo uZamxaka.
Kodwa kweli ityeli uthembisa ngokuba baza kusebenzisa amava abawafumene kunyaka ophelileyo kwimidlalo ezayo. 
Amalungiselelo weqela uthi ahamba kakuhle kwaye nabadlali bakulungele ukuthatha ixhanxeba kule midlalo izakubanjelwa kumabala aseDutywa eNgumbela Stadium uqala ngoMngqibelo uyokuma ngeCawa. 
Iqela eliphumeleleyo liza kufumana ithuba lokuba liyokudlala namanye amaqela ephondo.
Ngalo mini yalo midlalo amaqela aza kuhluzana kushiyeke amabini aza kunyuselwa aye kwi-ABC Motsepe League. 
Kutshanje, iKentane United ibisando kuphumelela iMatta Challenge Easter Soccer Tournament, eWalter Sisulu United, eGcuwa – apho yawabetha onke amaqela adlala kwiSAB League aseMbhashe kuquka naseMnquma.
Abarhanelwa abatyholwa ngokubulala enye indoda eNgcobo bevele phambi kwenkundla yala mmandla
Bakhululwe ngebheyile abarhanelwa abane bakuManzana eNgcobo nabajongene netyala lokubulala kwaenye indoda ekwangummi kule lali, neyayityholwa ngobusela. 
Umfi wombiwa emva kweeveki ezimbini engcwatyiwe emva kokuba kukho ohlabe ikhwelo emapoliseni ngelithi wabethwa ngabahlali, bazama ukumtshisa, kodwa wakwazi ukuphuncuka wabaleka ukuya kwikhaya lakhe phambi kokuba abalekiselwe kwisibhedlele saseAll-Saints kwalapha eNgcobo. 
Emva kweeveki elalisiwe wabhubhela apho esibhedlele, ze wangcwatywa. 
Emva kweeveki ezimbini engcwatyiwe amapolisa abikelwa ukuba umfi lowo ubhubhe emva kokubethwa, nokutshiswa nto leyo eyakhokelela ukuba lombiwe ingcwaba lakhe, umzimba wakhe uyokuhlolwa. 
Uphando lwamapolisa likhokelele ekubanjweni kukaMntuwakhe Mvunjana one60 yeminyaka ubudala kwakunye noLungosa Gcina onama29, Sipho Tolbart onama25 kwakunye noMasivelane Gcina onama33. 
Ngokobungqina obuphambi kwenkundla, umfi wagqityelwa ukubonwa ehamba nala madoda mane, nangona kuvakala ukuba ancediswa ngabanye abahlali ekumbetheni nokutshisa.
Abarhanelwa bebevele enkundleni ngoLwesibini umhla we15 kule kaCanzibe ngelicela ibheyile. 
Kwiinzame zokufumana ibheyile kuvele elokuba uMvunjana kwakunye noMasivelane Gcina sebeke bafumana izigwebo zokubulala ngaphambili. 
Igqwetha lakwaLegal Aid elimele abarhanelwa uZimvo Mthi, ufunde amaxhwebhu engxelo enikwa abarhanelwa ngelicela ukunikwa ibheyile. 
UMvunjana ucele inkundla ukuba imkhulule ngebheyile akwazi ukujongana nemfuyo yakhe, inkosikazi yakhe exhomekeke kuye kwaye aqhubeke nokusebenza kwinkampani yokwakha aqeshwe kuyo. 
ULungisa Gcina yena udize ukuba uyaqala ukubanjwa ngesenzo sokophula umthetho, uhlala noninakhulu, kwaye unabantwana ababini abaselula ngeminyaka abaxhomekeke kuye. 
Ukwadize ukuba ukwangumakhi wezindlu. UTolbart naye ukwabike ukuba uyaqala ukujongana nezityholo zolwaphulomthetho, nguye ozisa isonka kokwabo, ekwanomntwana oneminyaka esibhozo oxhomekeke kuye. 
UMasivelane Gcina udize ukuba  nguye ogcina usapho njengoko inkosikazi yakhe isebenza eBhayi. 
Ukwathe wafunyanwa enetyala lokubulala ngokungenanjongo wagwetywa iminyaka emihlanu eyathi yaxhonywa. 
Umthetho awuphikisananga nesicelo sabo sebheyile. 
Okhokele uphando kweli tyala uNkosinathi Qongqo uxelele inkundla ukuba akukho zimpawu zokuba abarhanelwa bangalibaleka ityala okanye baphazamisane namangqina. 
Ukwathe akukho bungozi bubonakaliswa ngabahlali ngakubo, kwaye akababoni njengabantu abangaphinda bophule umthetho.
Ukanti uMantyi ochophele ityala uThobile Bara uke waphosa imibuzo kumcuphi ngelithi uzama ukuqinisekisa ukuba akukho bungqina bubalulekileyo abushiyeleleyo. 
Udize ukungaqini komnqwazi ngeempendulo ezinikwe ngumcuphi ngeenkcukaca zophando nangona esithi kusele kancinci ukuba liqosheliswe uphando. 
Noxa kunjalo uthe xa iGunyabantu lezoTshutshiso lingasiphikisi isicelo sebheyile akukho angakwenza ukuthintela ukuba abarhanelwa bangayinikwa ibheyile. 
Emva koko banikwe ibheyile yeR800 umrhanelwa ngamnye. 
Libala ngamagowuli ewafakileyo iBarcelona – kodwa iya kufika ibalise ekhaya ithi: asihambelanga lize – umdlalo basinikile eMzantsi Afrika! 
Abantu abasondele kumashumi alithoba amawaka bagcwalise inkundla yebhola ekhatywayo yembali, iFNB Stadium – apho bebeyokubukela iziqwayi zabadlali ezifana noLionel Messi, uCoutinho, uSuarez no-Iniesta kumdlalo iBarcelona ibethe iMamelodi Sundowns ngo’3-1 kumdlalo wobuhlobo obekubhiyozelwa ngawo iminyaka elikhulu yesiswenye somzabalazo – uNelson Rholihlahla Mandela. 
Nakubeni iBarcelona iphumelele emdlalweni – kodwa yena uLionel Messi ugoduka engacholanga naphantsi. 
Ngumdlalo lo oyakuhlala ezimbalini kubadlali beDowns futhi abadlali abaninzi abafundileyo kuwo.
Kuyiwe kwixesha lokuphumla iBarcelona inkqenkqeza phambili ngamagowuli amabini yabe yona iSundowns inkonye iqanda. 
Kumzuzu wesithathu, u-Ousmane Dembele, ungcangcazelise umnatha ngembumbulu yebhola emva kwempazamo eyenziwe ngabadlali beDowns ngemva. 
Kanti uLuis Suarez – ifolozi eyingozi kakhulu phambi kwepali – ufake igowuli lesibini kumzuzu weshumi elinesibhoxo kwisigaba sokuqala somdlalo.
IBarcelona ingene emdlalweni ngokukhulu ukuzimisela – amagowuli ewafakileyo ayicacise gca injongo yayo. 
Iwulawule umdlalo ebaleni – kodwa isiya phambili ngesantsa esikhulu. 
Khange iyekelele nayo iDowns kwelayo icala. 
UPercy Tau ufumene ithuba lokubhalisa ebhodini ngethuba ejongene ngqo nonozinti oye wayibamba ibhola ebezama ukuyiqabelisa phezu kwentloko yakhe. 
Umdlalo weSundowns uye waphucuka ngokuhamba kwexesha. 
Izinto eziyibethileyo kwisigaba sokuqala ibe kukungahlangani kwabadlali basemva nokungawasebenzisi kakuhle amathuba kwabadlali baphambili.
UHlompho Kekana noTiyani Mabunda bakhe bazama ukukhabela unozinti weBarcelona – kodwa iibhola zabo ziphume ecaleni. 
Umsebenzi wabo esiswini ubumhle kwaye ukwazile ukuwuzinzisa umdlalo weDowns. 
UKennedy Mweene ungene endaweni kaDenis Onyango kwisigaba sesibini – kodwa ngelishwa lakhe ubuliswe ngegowuli yiBarcelona. 
Iye yaduma iFNB Stadium ngethuba kungena ebaleni uLionel Messi kwisigaba sesibini somdlalo. 
USibusi Vilakazi ulibeke emnatheni igowuli leDowns emva kokufuman ibhola entle kuTau obetha amadoda kude kufuphi kumhlaba kanozinti.
UPercy Tau, uVilakazi noThemba Zwane baye bawufunqula umdlalo wabo kwakungena u-Oupa Manyisa noSirino kwisigaba sesibini. 
UMessi uyitsalile imbumbulu yebhola – kodwa ichithiwe ibhola yakhe nguMweene. 
Umdlalo ubumhle kakhulu. 
IBarcelona ibaxolisile abantu belizwe loMzantsi Afrika ngokudlala umdlalo wayo wesiqhelo okumgangatho ophezulu. 
Amasandawane azamile kakhulu kwisiqingatha sesibini – kangangokuba bekufaneluba alifumene igowuli lesibini emdlalweni. 
Ekugqibeleni iphumelele iBarcelona – kodwa abantu abaninzi bamke bephoxekile emva kokuba iMessi ehambe angafumenanga igowuli.
Mamelodi Sundowns: Onyango, Langerman, Arendse, Soumahoro, Ngcongca, Mabunda, Kekana, Vilakazi, Billiat, Zwane, Tau.
Amalalela: Mweene, Manyisa, Sirino, Madisha, Zulu, Sekotlong, Brockie, Lebese, Morena, Ngoma, Nascimento.
Barcelona: Ter Stegen, Semedo, Digne, Mina, Rakitic, Busquets, D.Suarez, Alena, Iniesta, L.Suarez, Dembele.
Amalalela: Cillessen, Piqué, Messi, Coutinho, Paulinho, Paco Alcácer, Jordi Alba, S.Roberto, André Gomes, Aleix Vidal, Galarreta, J.Cuenca.
Ndihlala ndisithi ezinye zezinto ezingacacanga kwintlalo yethu zibuya zizicacise kwangokwazo.
Inkcubeko nobunkcubabuchopho bethu busentendelezweni, abufihlakalanga nangani kwabaninzi ezo isuka ibe zizinto ezimsonto unyikinyiki.
Zithi nokuba sele zibuzwa, zithi kuba zingabuzwa ngendlela encedisayo, zisuke zibe mfikimfiki nangakumbi ukuzicombulula.
Yintetha yobuciko yesiXhosa endala ukuthi “akanconywa esiva”, liqhalo. 
Kuthiwa akunconywa esiva usuke ageze onganyelwe nayimpakamo anganiboneli ntweni nina bancomi bakhe.
Kambe ke akuyonyani oku; akade anganconywa umntu esiva.
Unconywa aphinde anconywe futhi, esiva, ehleli ethe ndla; angagezi ke noko, asuke akhuthazeke enze nangakumbi. 
Kude kwakho ukuthanda injezu kwabantu nje kukuyoliswa zezo zincomo, benconywa besiva.
Ukunganconywa komntu esiva kusingiswe kwizitunxa. 
Kusingiswe kubantu behlazo, abathi yonke into abayenzayo bayenzele ekurhubukeni nasekurhumrhekeni kwabo.
Kwizihiba ezithanda ukujongwa nokuba sele ziphisiwe okanye zihlanza, iinjubaqa zeentswelaboya ezingachubekanga. 
Iinto ezithi zakukhuzwa zibhanxa kube kuxa zibhanxa nangakumbi, zibhenq’ itshoba kuvele into ebeziyityile.
Umntu ogezayo ke uthi akuxaka uve abantu besithi “waanconywa esiva, yiyo le nto ageza kangaka.” 
Xa atshoyo ke umntu sukube ethetha ukuba lowo egeza olo hlobo nje kungokuba uthe ekobona buhiba bakhe buphezulu, ukumkhuza wakuthatha ngokuba kukumncoma, watsho wageza nangakumbi okomntu onconywa esenza into entle ukuba enze nangakumbi. 
Si! Samnandi isiXhosa madoda!
Sele nditshilo ke ukuba iingqondi ziyanconywa, zikhuthazeke zenze nangakumbi ukusebenzela isizwe. 
Nezigxeko zithathelwa ingqalelo ziingqondi, zitsho zibuyise unyawo zenze kuhle, ngokungafaniyo nezitunxa eziya ukukhuzwa kwazo zikwenza izincomo.
Kambe ke, izincomo ngokwemveli yamaXhosa, ziyahluzwa azisuki ziphoswe nje. 
Ziyahlulwa izincomo kwizincomo, ukutsho oko izincomo ezi zintlandlombini.
AmaXhosa ayakubukela usenza isiseko sendlu kanokutsho, athethe ngaphakathi kuwo athi “unentsebenzo ke kambe lo mfo”. 
Eso sincomo asizi kuwe kuba sukube engakayiboni ukuba ndluni na leyo nangona eyibona nje ukuba iza kuba yindlu yexabiso.
Lime idonga, nendlu izintame ukuba iza kubanjani nangona ingekaphuhli nje. 
Athethele ezingquleni amadoda, ezithethela odwa, angazisi sincomo kuwe kuba akakayiboni igqibelele leyo nto ayenzayo umntu lowo.
Kothi mhla yagqitywa indlu kube kumnxa kunconywayo, ubone nabantu bengena beyibuka ngokungenazintloni abanye besiza ngamacala nokuba kukuza kuzibuzisa nto ithile ukuze bafumane ithuba lokubona bancome.
Lixakwe ke ilawu elindim ukuba bendiyakha phambi kwabo nje aba bantu le ndlu bebengandiboni na le nto kukhona bandincomayo.
Ngalo mzekelo ke ndizama ukubonisa ukuba kukho izincomo ezibanjwayo angazinikwa umninizo, ayo kuzinikwa ngexesha angasilikhumbuleleyo.
Owona mzekelo ucacileyo ngulo wokuthi mhla umntu wafa, kube kukhona abantu bathetha kubebuhlungu iindimla kukrale amakrina, bencoma.
Akuze uve kuthethwa ngezinto ezimbi azenzileyo umntu akufa, kuba kukholelwa ukuba izenzo ezigwenxa zithethiswa kwazisavela, ngako oko bonke ubugwenxa bakhe umntu ubuhlawuliswa esaphila.
Kuqongqothwa izincomo ke ngoko, kukhangelwe kwabulunga engaba bukhona ngaye. 
Akufa umntu kugujululwa nezingaziwayo izinto ezintle azenzileyo umntu.
Ukuba ufuna ukwazi izinto ezintle awaka wazenza umntu yiya emngcwabeni wakhe, uphulaphule izithethi zidarura imbali yobulunga bomntu.
Kude kwakho neenkqubo zezikhumbuzo ezenziwa kwangaphambi komngcwabo, ezithiywe kwathiwa kukugxwala emswaneni, kusandiswa amathuba okuqongqothwa kobulunga bomntu.
Into endiyibona sele ithande ukwanda ke kukuba namaqhawe ethu siwazi mhla afa. 
Makabulawe na ke ukuze siwazi njengokuba kungekho maqonga okuba saziswe ngobugorha bawo?
Goba msenge iibhokhwe zikutye!
Owenu kwisiXhosa, Nxuba.
Amapolisa aseSulenkama kuQumbu aphanda ngamatyala amabini elokubulala nelokutshisa emva kokuba indlu enamagumbi amane itshe yaluthuthu itshiswa ngamadoda angaziwayo kwilali yakuKhalankomo eSulenkama. 
Oku kwenzeke ekuzeni kusa ngoLwesithathu.
Ingxelo ephuma kuKapteni Dineo Koena ithi ngaphakathi kweli gumbi bekulele amadoda amahlanu ngethuba kutshiswa lo mzi ngepetroli, itshiswa ngabantu abangaziwayo.
UKoena uthi amadoda amathathu ebengaphakathi akwazile ukubaleka aphuma engonzakalanga. 
Kodwa amabini kuwo awasindanga abhubhele ngaphakathi kuloo madangatye.
Unobangela wokuhlaselwa kwesi sihlanu awaziwa, amapolisa ayaphanda. 
Amapolisa abongoza lowo unokuthi abe nolwazi malunga nesi sehlo eze ngaphambili emapoliseni.
Kusenjalo, kudutyulwe kwabhubha amadoda amabini aphakathi kweminyaka engamashumi amabini ukuya kumashumi amathathu kwilali yakwaLink eMthatha.
UKoena uthi abahlali bave ngezithonga zembumbulu kanti kungethuba kudutyulwa esi sibini. 
Oku kwenzeke ebusuku ngoLwesithathu. Kwindlu yabo kufunyenwe iziyobisi zohlobo lwetik, imandrax kwakunye nemipu emibini. 
Nakwesi isehlo akukabanjwa mntu amapolisa asaphanda. Unobangela wokubulawa kwesi sibini awukaziwa.
Lisame ngxi ushishino kwidolophu yaseNgcobo emva koqhankqalazo elikhokelwe yimibutho yasekuhlaleni eliqale izolo.
Olu qhankqalazo liququzelelwa yimibutho efana neSANCO yaseNgcobo, iNgcobo Black Business Forum, imibutho emele abathengisa ezitalatweni neyonooteksi. 
Le mibutho ithi yonele bubuqhetseba nobuqhophololo obuqhubeka kulo masipala, ukungalandelwa kweenkqubo zezinikimaxabiso, nokuqeshana ngokwazana, kwaye bafuna lo masipala ufakwe phantsi kolawulo likarhulumente. 
Bakwafuna ukuba usodolophu waseNgcobo uLizeka Bongo-Tyali kwakunye negqiza elikwikomiti kasodolophu bashiye. 
Bafunge ngelithi akukho nanye indawo yoshishino ezakuvulwa de inkulumbuso yephondo uPhumulo Masualle aphumeze iziphakamiso zabo. 
Izolo le mibutho iphawule ngelivakalisa izinto enganelisekiyo zizo. 
INgcobo Business Forum ithi iithenda zifunyanwa ziinkampani ezithile nokuba azikho kuluhlu lweenkampani ezibhaliselwe izinikimaxabiso kulo masipala. 
Ikwatyhole ngelithi iinkampani eziphumeleleyo kwizinikimaxabiso zihlawulwa imali ephindaphindeneyo kunaleyo ilixabiso elililo nelikwisivumelwano.
USANCO yena ukhala ngokungahambi kweenkonzo zamanzi nokwakhiwa kwezindlu.
UMasualle ugalelekile ngelizokumamela ezo zikhalazo.
Ifuthe lokungena kobusika sele libonakala ngokwehla komthamo wamanzi kumadama aphambili eMpuma Koloni. 
Ingxelo yeSebe laManzi noGutyulo lweLindle ithi umthamo wamanzi uhleli kumashumi amathandathu anesibhozo eepesenti ngenxa yokwehla kwezinga lemvula ukusukela kwinyanga ephelileyo. 
Ukusukela ekuqaleni kwalo nyaka, imvula ine ngamandla kwiindawo ezininzi zeMpuma Koloni eziquka umasipala wesithili saseChris Hani. 
Amadama engingqi yaseNelson Mandela Bay ngawona athe abona ukwehla okumandla kwamanzi ngenxa yokunqongophala kwemvula kuba kungena ubusika.
Othethela eli sebe, uThandile Ngcume, uthi ngenxa yoku basethembele kwintsebenziswano yoluntu ukonga amanzi.  
“Sisenethemba lokuba intsebenziswano yabahlali kumcimbi wokonga amanzi iza kusinceda, ukuze sihlale sinamanzi oneleyo, imvula iphinde yanqaba,” utshilo uNgcume. 
Amadama aquka iKouga, Impofu kunye neKrom ngawona achaphazelekileyo kule meko.
Ukanti amadama wengingqi yaseAmathole anomyinge wamashumi alithoba eepesenti ukusukela oko kuqale iimvula zalo nyaka. 
“Amadama aquka iNahoon, Laing neKrooikrantz asahleli kumashumi alithoba eepesenti, ngamanye asahleli kwindawo entle noko,” kutsho uNgcume. 
Uthi abalindelanga zingxaki eBuffalo City Municipality de kubuye iimvula zasehlotyeni. 
“Asiqinisekanga ngento eza kwenzeka kobu busika, asinakutsho ukuba ikho imvula eza kuna ngokwaneleyo, elona cebo kukugcina la akhoyo amanzi de buphele ubusika,”utshilo.
Iimvula ezine kwingingqi yaseJoe Gqabi naseChris Hani kwiveki ephelileyo zibangele ukuwa kwekhephu lokuqala lalo nyaka kwiintaba zoKhahlamba.
Amadama amabini aseChris Hani aquka iXonxa neWaterdown anomyinge wamanzi ongaphezu kwekhulu leepesenti.
Iintshatsheli zaseSpain – iBarcelona – zifike zenza isitshingintshane ngonyezi kwisikhululo seenqelo-moya (O.R.Tambo Airport) zagqibezela eFNB Stadium ebusuku – 
Kodwa uPitso Mosimane ucinga ukuba iqela lakhe alibaphoxanga abalandeli. 
IMamelodi Sundowns iquthiswe ngo’3-1 izolo kumdlalo obutak’iintlantsi phambi kwabalandeli bebhola abasondele kumashumi alithoba amawaka (90 0000), eFNB Stadium. 
Umqeqeshi weDowns, uPitso Mosimane, uxelele amajelo eendaba ukuba wonelisekile yindlela iqela lakhe nakubeni ecinga ukuba zibekhona iimpazamo elizenzileyo emva.
Amasandawana agxizwe kabuhlungu ngabadlali beBarcelona emva kokugqwidiza kakubi kwimizuzu yokuqala yomdlalo – kodwa umdlalo (wawo) uye waphucuka kwisigaba sesibini somdlalo afumene kuso igowilo lobika. 
UPitso uthi amagowuli amabini afakwe yiBarcelona iphiwe ngabadlali bakhe. 
“Ndicinga ukuba uye wacaca umahluko phakathi kweRandi ne-Euro,” utsho eqhula uMosimane.
“Sizihlawulele iimpazamo zethu namhlanje. 
UBangaly wenze impazamo enkulu ngokunika uDembele ibhola aye wafika emnatheni. 
UKekana uphise ngebhola naye – bayisebenzisa lo bhola. Elinye igowuli balifumene kuba beyiBarcelona,” utshilo uMosimane.
UJingle uvumile ukuba ngokwenene iBarcelona inike iSundowns yakhe umdlalo osemgangathweni ophezulu – kodwa nayo iSundowns ikwenzile ebifanele ukukwenza. 
Kwelinye icala uPitso ucinga ukuba iziphumo zomdlalo ngezahlukile ukuba umdlalo ibingengowobuhlobo. 
“Yah, umahluko ububonakala – iBarcelona liqela elisemgangathweni ophezulu. 
Ibonakele lo nto kwindlela abanikelana ngayo ibhola. 
Siwafumene amathuba wokufaka amagowuli, yindlela ebendifuna badlale ngayo abadlali bam. 
Kodwa andifuni sizikhohlise, umdlalo ibingowobuhlobo. 
Ukuba umdlalo ibingengowobuhlobo – izinto ngezahlukile. 
Ndicinga ukuba asibahlazanga noko abalandeli bethu. 
Sidlale ibhola,” uvale ngaloo mazwi uMosimane.
EKAPA: ABAHLALI baseMfuleni bacela nabani onomkhondo onokukhokelela ekubanjweni kwalowo udlwengule intwazana eneminyaka esixhenxe ukuba eze ngaphambili ukuze kubanjwe umrhanelwa.
Ngokutsho kwamapolisa, lo mntwana waxhwilwa ngulo mrhanelwa malunga necala emva kwentsimbi yesixhenxe kusasa esiya esikolweni ngelixa wayehamba kwisitalato saseNqilo.
Usihlalo wamapolisa okuhlala eMfuleni, uBongani Tyembile, ukhuthaze abahlali ukuba bazibandakanye neNeighbourhood Watch ukuze kuthintelwe iziganeko ezilolu hlobo.
“Ayemaninzi amavolontiya kwiNeighbourhood Watch kuqala, kodwa bathi besakuva ukuba abanye bafumana uchintsi kwezinye iindawo bayeka. 
Zazingenzeki izinto ezifana nale ngoko. 
Awafuneki ekuhlaleni amadoda afana nale yenze eli sikizi,” utshilo.
UTyembile ubongoze abahlali ukuba bangathatheli umthetho ezandleni zabo. 
“Ukuba bakhe bambona lo mrhanelwa, kufuneka baxelele amapolisa kwangoko.”
UNosimo Gila ongumhlali wale ngingqi, uthe kungoku nje boyikisela ubomi babantwana babo. 
“Xa umntu enesibindi sokuxhwila usana kuhamba abantu phandle, kuza kubekela phi xa kumnyama. 
Kusebusika ngoku litshona msinyane ilanga. Lonto ithetha ukuba bazakuba zizisulu abantwana bethu. 
Singabanye asinabo nabantu bokubakhapha ngoba siphangela sonke kwezinye izindlu,” utshilo.
Isithethi samapolisa uNoloyiso Rwexana uthe: 
“Le ndoda yamxhwila yaze yamrhuqela ethafeni lo mntwana apho yamdlwengulela khona. 
Lo mrhanelwa wabuya naye sele elila lo mntwana. 
Wathi xa ebuzwa ngabahlali ukuba ukhalela ntoni umntwana wathi akafuni ukuya esikolweni.  
Omnye umhlali waye wamisa imoto esakuqaphela ukuba akonwabanga umntwana. Kulapho wabaleka khona umrhanelwa waze wasiwa kwisikhululo samapolisa umntwana,” utshilo.
Onolwazi ngesi siganeko uyacelwa ukuba afowunele umcuphi ophanda eli tyala uTino Plaatjies ku 082 234 1725 okanye 082 522 1047.
ABANTWANA abafunda uGrade R kwizikolo ezikummandla waseJeffreys Bay neendawo ezingqongileyo bafumana isiseko semfundo esemgangathweni emva koqeqesho lootitshala babo kwinkqubo yophuhliso lolwimi nokufunda ukubhala.
Ngootitshala abakumashumi amabini anesine abathe bafumana uqeqesho lwale nkqubo, kusenziwa oko ngenkxaso nangoncedo lwefama yophehlombane ngomoya yaseJeffreys Bay (Jeffreys Bay Wind Farm).
“Ukusebenza nale nkqubo kundinike ulwazi olutsha xa sithetha ngomba wokubaliswa kwamabali. 
Iingoma kwakunye namabali yinto efika msinya kwingqondo yomntwana kuba bamamela ngomdla wokuba kukho into emnandi ezayo.
“Le nkqubo ikwenze kwalula kum ukuba ndiqubisane nemida ebendinayo kwiilwimi nanjengoko ngoku ndikwazile ukufunda amagama amatsha kwisiBhulu, isiXhosa nesiNgesi,” utshilo utitshala kaGrade R eSea Vista Primary uAmorita May.
Umlawuli kuphuhliso lwezoqoqosho kule fama yophehlombane ngomoya yaseJeffreys Bay uHlengiwe Hadebe uthe: 
“Iziseko zolwimi nokubhala yintsika kwimfundo, kuba nobungqina buyabonakalisa ukuba xa abantwana bephuhlile kulwimi nasekubhaleni xa beqala uGrade 1, baye babengcono kwicandelo lokubhala nokufunda.”
Le nkqubo ibinxaxhile nanjengoko abaqeqeshi bakwaSTELLAR (Strengthening Teaching of Early Literacy and Language in Grade R) bethabathe iinyanga ezintandathu bebesenzisana nootitshala bakaGrade R, ngeemfefe zabakwaWordworks.
Izikolo ezithe zaxhamla koku ziquka iChigwell Primary, Gamtoosvalley Primary, Graslaagte Primary, Kruisfontein Primary, Masisebenze Primary, 
Mzingisi Primary, Patensie Primary, Quagga Primary, St Patricks EC Primary, Vukani Primary, Weston Primary neSea Vista Primary.
UVeliswa Mvenya ulahlile kwiDA, emva kweminyaka elishumi elinesibhozo kulo mbutho.
Umbutho iDemocratic Alliance ugqejwe olungophiyo kule veki emva kokulahla kwamalungu amabini alo mbutho kwiPalamente yephondo eBhisho, kwinto engatolikwa njengokukrwelwa komgca phantsi yimihlambi yalo mbutho.
Ngentseni yangoLwesihlanu, uVeliswa Mvenya ubhengeze ukulahla kwakhe kwiDA kwinto echazwe njengokukruquka kwakhe sisikhokelo salo mbutho ephondweni.
Inkokeli yeDA eMpuma Koloni uNqaba Bhanga uthe: 
“Kulusizi ukubhengeza incwadi yokulahla kukaNkosikazi Veliswa Mvenya osebenze ngokuzinikela kwiDA iminyaka elishumi elinesibhozo. 
Siyalibulela igalelo lakhe kwaye uyakuhlala ehleli kwiintliziyo zethu.”
UMvenya yinkokeli yesibini eMpuma Koloni ukulahla kwiDA kule veki, emva kokulahla kumama uNosimo Balindlela. 
Oku kuyishiya iDA inezikhewu ezibini kwiPalamente yephondo eBhisho.
Ethetha nephephandaba I’solezwe uMvenya uthe: 
“Ndithabatha nje ikhefu kwezopolitiko, andithathi mhlalaphantsi. 
Ndiza kuphinda ndibuyele kwipolitiki.”
Ukungaboni ngasonye phakathi kukaMvenya kubonakale nyakenye ngethuba equbisana noBhanga kwisikhundla sokukhokela iDA kweli phondo, apho uMvenya waxelela I’solezwe ukuba kukho iqela leenkokeli kwiDA ezimsengela phantsi.
UMvenya, inzalelwane yaseNgqamakhwe, wazibandakanya neDA ngonyaka ka2000 kwaye uqhwatyelwa izandla ngokukhulisa inkxaso yalo mbutho kubantu abamnyama.
Ugwetywe iminyaka engamashumi amabini anesibhozo enkoloza kwezimnyama izisele uSiphamandla Somdaka (29),  emva kokufunyanwa enetyala lokudlwengula intwazana enamashumi amabini ubudala. 
USomdaka ugwetywe yinkundla yengingqi yamatyala aseGcuwa ngoLwesine. 
Ngokwengxelo ephuma kwisithethi samapolisa aseGcuwa uKapteni Jackson Manatha, ixhoba ladlwengulwa kwinyanga yoMsintsi ngo2014 ngethuba lizihambela lodwa kwilali yalo eFort Malan kuGatyane.
UManatha uthi ixhoba ladibana noSomdaka wabe exhobe ngompu lowo wathi wamgrogrisa ngawo emdlwengula. 
USomdaka warhuqa ixhoba elirhuqela kwihlathi elikufutshane apho walidlwengulela khona eliphindaphinda de wonela. 
Ingxelo ithi ixhoba laphakama emva koko labika ngokwenzekileyo emapoliseni. 
Amapolisa akhawuleza kwangoko ukusabela ze wabanjwa uSomdaka.
UManatha uthi esi sigwebo sakuthi ibe sisifundo nakubenzi bobubi kwaye nabasacinga ukuphatha gadalala amanina.
UMPHATHISWA weSebe lezoLimo noPhuhliso lwamaPhandle eMpuma Koloni uXolile Nqatha, uxelele abafundi bezolimo kwiKholeji yaseFort Cox ukuba mababe ngabanikazi beefama ezivelisa ukutya okuninzi.
Lo kaNqatha uthethe oku ngethuba kuthweswa izidanga kwela ziko izolo umhla weshumi elinesibhozo. 
“Kufuneka ukuba nithathe ezi zakhono nolwazi enilufumene apha nilime, nifuye, nincedise kumalinge okulwa indlala eMpuma Koloni. 
Ningena ngexesha apha izinga lentswelangqesho liphezulu,” uthethe watsho uNqatha. 
IFort Cox lelinye lamaziko aqeqesha abelimi kweli leMpuma Koloni kumabakala ohlukeneyo kulimo nokufuya ngaxeshanye. 
Kuthwesozidanga oluqhutyelwe eXesi, ngabafundi abaqeqeshwe kwizifundo ngezilwanyana, ulimo nendlela zokwenza amashishini ngezolimo nokufuya abathweswe izidanga.
“Sikwanaso nesicwangciso sokuphuculwa kweziseko kwiziko laseFort Cox nakuTsolo ngeenjongo zokuba niqhubeke nifunda izifundo zolimo ngaphandle kwengxaki,” utshilo uNqatha.
Inqununu yaseFort Cox uNjingalwazi Patrick Masika uthi impumelelo yabafundi bakhe kulo nyaka yenziwe kukuzinikezela nokusebenza nzima. 
“Indlela abaphumelele ngayo kumele ukuba siyithathele ingqalelo, singayideleli, kufuneka baphume apha abafundi baye kubonakalisa ulwazi,” utshilo uMasika. 
UNandipha Damse ngoyena mfundi uphume phambili.  
“Ndifunde lukhulu ngezolimo namhlanje apha, ulimo aluyiyo le nto abantu abaninzi bayifanisa nalo, yindlela ephakamileyo enika isidima eluntwini,” uthethe watsho uDamse.
Ikholeji yezolimo yakuTsolo iqhube uthwesozidanga kwinyanga kaTshazimpunzi kulo nyaka ngokukhupha oompondozihlanjiwe babelimi. 
IFort Cox sesinye sezikolo zolimo ezidala eMpuma Koloni.
Emva kokumdlalo obunzima kakhulu eCape Town Stadium, iFree State Stars iphumelele indebe yayo yesibini emva kweminyaka engamashumi amabini anesine. 
Igowuli elinye emdlalweni elifakwe nguGoodman Dlamini lilo eligwebe indlala ebithe mbende iqela laseFree State.
Nakubeni ingaphumelelanga iTeam of Choice – kodwa izamile kakhulu. 
Isizini ka-2017/18 ibintle kakhulu kweli qela laseMgungundlovu – kodwa ibingumqweno kaFadlu Davids ukuyivala ngokufumana indebe. 
Abadlali abafana noThela Ngobeni noPaul Masehe benze umahluko omkhulu kakhulu kwiFree State ngoba bazuza amava kumaqela ababewadlalela ngaphambili. 
ULuc Eymael uvuye kakhulu emva komdlalo ngoba iqela lakhe liza kudlala kwiCaf Confederation Cup kunyaka ozayo.
IFree State Stars iye kwixesha lokuphumla inkqenkqeza phambili ngegowuli elinye emdlalweni emva kwebhola evalelwe emnatheni nguGoodman Dlamini ekuzeni kuphela kwesiqingatha sokuqala. 
UDlamini unikelwe ibhola entle nguSinethemba Jantjie obeyikhathaza kakhulu iMaritzburg United emdlalweni. 
Iqela laseMgungundlovu lidlale umdlalo walo wesiqhelo onesintya eziphezulu – kodwa abadlali beFree State basemva abafana noRooi Mahamutsa noPatrick Phungwane bavale kwanto. 
Noxa iFree State ibikulo ngxaki yokuhlaselwa – kodwa ithuba elivelileyo lisetyenziswe kakuhle kakhulu ngabadlali.
Aqale apho ebeyeke khona kwisiqingatha sokuqala emva kwekhefu. 
IMaritzburg, njengeqela ebehamba emva ngegowuli, yiyo ehlasele kakhulu isebenzisa abadlali abasemaphikweni. 
Ikwzile ke kkodwa iFree State Stars ukubambelela nokukhusela igowuli layo elifumene kwigaba sokuqala somdlalo. 
Emva kokugqibela ukuphumelela indebe ngo-1994, iFree State Stars izuze indebe yayo yesibini emva kokubetha iMaritzburg United. 
Nakubeni ibilityeli lokuqala kudlalelwa umdlalo wokugqibela weNedbank Cup, abalandeli bebhola bebephume ngobunzi kwaye bagoduke bexolile ngumdlalo obuphucukile odlalwe ngamaqela omabini. 
IFree State Stars igoduka nezigidi ezisixhenxe (R7-million).
Maritzburg United: Ofori, Fransman, Xulu, Shandu, Sanoka, Maboe, De Reuck, Makaringe, Ndlovu, Fileccia, Mekoa. Amalalela: Mpandle, Eksteen, Matima, Kunene, Mokate, Atouba, Tlhone.
Free State Stars: Ngobeni, Masehe, Mobbie, Mahamutsa, Keita, Phungwayo, Mthembu, Tchilimbou, Dlamini, Jantjie, Vilakazi.Amalalela: Sangare, Makhaula, Teyise, Anas, Mashego, Klaas, Cosse.
Imifanekiso ethatyathwe nguPhando Jikelo, ebonisa amangcwaba aseHarare eKhayelitsha eKapa evuliwe.
KAPA: Luthi ngumnqa olungayazi ukuba maliwuthini ukufunyanwa kwengcwaba likatata walo livuliwe usapho lakwaWece eKhayelitsha.
Oku kuza emva kokufunyanwa kwamangcwaba amabini evulekile kumadlaka aseHarare eKhayelitsha  ebutsheni beveki. 
Omabini la mangcwaba ngawabantu abafihlwa ngosuku olunye ngonyaka ka2015, omnye nguWilliam Stewiti Wece logama omnye ingumfana obeselula uOnke Tetyana waseGugulethu.
Unyana kaWece, uMkhululi Nhonho Mtakatya uthi abayazi ukuba uphazanyiselwe ntoni utata wakhe eziphumlele ngoxolo.
“Sisimanga sesenzo sobusathana esingazange sasibona kusapho lwethu esi, kwaye asiyazi ukuba siza kwenza njani ngoku ngendlela yokumngcwaba kwakhona utata. 
Into esingayivumanga silusapho sisiphakamiso samagosa esiXeko saseKapa sokuba angcwatywe kwanamhlanje okanye ngomso, noko asinakuqhuba ngathi singcwaba into ebi ngenaxabiso siza kweza amalungiselelo afanelekileyo sifumane neengcebiso ngesintu nakwinkolo yobuKrestu ukuba siqhube njani na.”
UNhonho uthi bafumana umnxeba osuka kumagosa esiXeko ubaxelela ngesi siganeko sokufunyanwa kwamangcwaba evuliwe, kwaye ukufika kwabo babona ngomnqwazi wakhe awayengcwatywe ewuthwele uyise ukuba ngenene kugrunjwe kwafikwa emzimbeni. 
Uthi ibhokisi abe bemngcwabe ngayo yexabiso iqhekeke yacukucezwa yangamaplanga, “nangona ibhokisi ibonakala ukuba yonakalisiwe sixoliswe kukufika umzimba wakhe usekhona kwaye uphelele kungekho lungu lisusiweyo,” utsho uNhonho.
Ukanti usapho lakwaTetyana lona luthi luzibuza luziphendula ukuba bebephi oonogada abasebenza kula madlaka logama bekusenzeka esi simanga.
Unina kaOnke, uLindiwe Tetyana uthi “sifuna isixeko sisiphendule kumcimbi wokhuseleko kuba ngamadlaka aso lawa, masitsho ke ukuba bebephi oonogada ngeli xesha kugrunjwa amangcwaba.”
Uthi bona belusapho abazokuqhuba enye inkonzo yomngcwabo baza kuyekela umasipala enze ngokwakhe. 
Umzimba kaOnke ufunyenwe ungamacala amabini, kwafunyanwa nesixhobo esisetyenziswa ukuqhaqha okanye ukwakha amaplanga (crowbar) kumngxunya wakhe.
Usomlomo wamapolisa kwisikhululo saseHarare uConstable Nosiphiwo Mtungwana uthi amapolisa asaqhuba uphando kwaye akukabikho mntu ubanjiweyo.
IFree State Stars ziintshatsheli zeNedbank Cup emva kokubetha iMaritzburg United ngegowuli elinye kumdlalo obubanjelwe eCape Town Stadium kwiveki ephelileyo.
Siphelile esinye isiqendu sePremier Soccer League, ngoku amaqela axekekile afuna abadlali nabaqeqeshi abatsha phambi kokuvulwa kwenye isizini kwezi nyanga zizayo. 
Umqeqeshi waseBelgium ogama linguLuc Eymael, oncede iFree State Stars yaphumelela indebe yeNedbank emva kwamashumi amabini anesine eminyaka, ungxabalalize emva kokuvakala kweendaba ezithi kukho amaqela amfunayo phambi kwesizini entsha. 
Loo maqela yiKaizer Chiefs neSuperSport United.
Abasemfuthweni wolwazi bathi lo ka-Eymael ugxeleshwe yiKaizer Chiefs njengeyona ndoda enokuthi ingene endaweni kaSteve Komphela obeke phantsi phambi kokuphela kwesizini ngenxa yodushe lwabalandeli. 
ULuc Eymael uxelele iintatheli ukuba kukho iqela elimfunayo, maliyenze lo nto phambi kokuphela kwale veki. 
Ukuba akubanga njali, uza kubuyela kwiFree State Stars kwakuphela ixesha leholide yakhe eBelgium.
“Ukuba iChiefs ize kum emva kwale iveki ngeke ndiye kuyo, endaweni yoko ndibuyela kwiFree State Stars. Yonke imihla iChiefs yoyanyaniswa nomqeqeshi omtsha. 
Ukuba akukho nto icacayo kule mpelaveki ndibuyela kwiStars. 
Umphathi weFree State Stars naye uyayazi lo nto. 
Kule veki ndiya ekhaya eBelgium. Ukuba kukho into entsha eyenzekayo, kufuneka yenzeke kule veki. 
Into endingenokwazi ukuyenza kukufaka isicelo somsebenzi njengabanye abaqeqeshi. 
Ndonelisekile apha kwiFree State Stars kwaye iza kundinyela umvuzo kwisizini ezayo,” utshilo u-Eymael.
Ukuba kunokwenzeka uLuc Eymael athathwe lelinye lamaqela akhangela abaqeqeshi abatsha, iFree State Stars iyakuba kwenkulu ingxaki ngoba kuzawunyanzeleka ukuba iqale phantsi umntu omtsha. 
Amaqela anokutsalatsalana ngaye lo mqeqeshi ngoba uthathe iFree State wayibeka kwiTop wayinika indebe kwaye iza kudlala kwiCaf Confederation Cup okokuqala kwimbali yayo.
IMamelodi Sundowns ibambene ngo'2-2 neHoroya kumdlalo weCaf Champions League namhlanje ebusuku. 
IMamelodi Sundowns iphose ithuba elihle lokufumana impumelelo emva kokudlala ntanganye kumdlalo weCaf Champions League. 
Amasandawana abambene neHoroya ngamagowuli amabini (2-2) kumdlalo obunzima kakhulu eStade du 28 Septembre ngokuhlwa kwanamhlanje. 
Abadlali beDowns abakwazanga ukuchitha ibhola ebisuka ekoneni efakwe yiHoroya sekusondele ixesha lokuphela komdlalo. 
Amagowuli weDowns afakwe nguKhama Billiat obegqibelisa ukuyidlalela kunye noGaston Sirino ofake ipenela emva kokugawulwa kukaBilliat ngunozinti weHoroya uKhadim N’Ndiaye kwisigaba sesibini somdlalo.
Abadlali bakaPitso Mosimane abakwazanga konke konke ukudlala umdlalo wabo wesiqhelo kwisigaba sokuqala ngenxa yomgangatho osezantsi webala ebelilincini kunalawo abaqhele ukudlalela kuwo. 
Kangangokuba bekunzima nokuhlanganisa iibhola ezimbalwa – kodwa nakubeni bekunzima, abadlali bakwazile ukuvala emva. 
Njengeqela ebelidlalela ekhaya, iHoroya iquqe ibuyelela kumhlaba weSundowns. 
Ngumdlali weHoroya ogama lingu-Ocansey Mandela ofake igowuli layo lokuqala. 
Elesibini lifakwe ngu-Aboubacar Camara. Ngoku iDowns ayikayifumani impumelelo kwimidlalo emibini eyidlalileyo yeChampions League kulo nyaka kuGroup C.Horoya: N’Diaye, Assoko, Camara, Camara, Camara, Camara, Sebe Baffour, Mando, Camara, Mandela.
Mamelodi Sundowns: Brimah, Langerman, Arendse, Ngcongca, Soumahoro, Kekana, Mabunda, Sirino, Vilakazi, Billiat, Tau. 
Amalalela: Mweene, Manyisa, Zwane, Brockie, Madisha, Zulu, Morena.
Abalandeli beqekama kunye nkqu nabadli bothuswe sisigqibo sokuyeka ukudlala iqakamba kwinqanaba lehlabathi esithathwe ngu-AB de Villiers namhlanje. 
UDe Villiers, oneminyaka engamashumi amathathu anesine (34), uxelele ilizwe lonke kumyalezo oshicilelweyo ukuba ubeka phantsi. 
Isigqibo sale ndedeba silandela isizini entle ebenayo kwiqela lase-India elibizwa ngokuba yiRoyal Challengers Bangalore. 
Kanti khange kuphelele apho ngoba uDe Villiers wenze umsebenzi oncomekayo kwiqela lesizwe loMzantsi Afrika – iProteas. 
Kutshanje, uDe Villiers uqhokre imitsi emenzelo udumo kumdlalo wovavanyo obuphakathi kweProteas ne-Australia kwisixeko saseBhayi.
“Lifikile ixesha lokuba kungene abanye. 
Ndilifumene elam ixesha – kodwa xa ndithetha inyaniso, ndidiniwe,” utshilo uDe Villiers kwintetho yakhe ayishicilele e-University of Pretoria Oval.
UDe Villiers ngumakad’enetha ozenzele igama kwiqakamba yaseMzantsi Afrika nakwihlabathi lonke jikelele. 
Udlale imidlalo yovavanto elikhulu neshumi elinesine (114), amakhulu amabini namashumi amabini anesibhozo (228) yemidlalo yosuku olunye yehlabathi namashumi asixhenkxe anesibhozo (78) yemidlalo yeT20 kwaye ebephakathi kwabadlali abaqaqambileyo. 
Kanti ke akuphelelanga apho ngoba uDe Villiers uphakathi kwabadlali beqakamba abadumileyo abalikhulu ababhengezwe lijelo leendaba laseMelika ekuthiwa yi-ESPN.
“Esi sisigqibo endisicinge ixesha elide kakhulu. 
Ndibe nomnqweno wokuyeka ukudlala iqakamba ndisakwazi ukudlala iqakamba ebhadlileyo emva kokuphumelela uchungechunge lwemidlalo esibethe (Proteas) kuyo i-Australia ne-India. 
Ndicinga ukuba lixesha elihle lokushenxa. Andiyeki kuba ndijonge ukuyodlalela imali kwenye indawo. 
Le yindlela indiziva ngayo mna….yonke into inesiphelo. 
Ndifuna ukuthi enkosi kubalandeli beqakamba eMzantsi Afrika nakwihlabathi liphela. 
Andinazo tu izicwangciso zokudlala phesheya. 
Endaweni yoko ndinethemba lokudlalela iTitans apha ekhaya. 
Ndingumlandeli omkhulu kaFaf du Plessis neProteas,” uvale ngaloo mazwi u-AB de Villiers.
KOOMASIPALA baseMpuma Koloni abangamashumi amathathu anesithoba, babini kuphela abathe babhengezwa njengabo baneencwadi zezimali ezicocekileyo (clean audit), kulandela ingxelo yophicothozimali ebhengezwe nguMphicothizincwadi Jikelele uKimi Makwetu eKapa ngoLwesithathu.
Le ngxelo, kanyakamali u2016/17, idiza ukuba ngumasipala waseSenqu nowaseNgquza Hill kuphela abathe bafumana iincwadi ezicocekileyo. ISenqu yenziwa yidolophu yaseSterkspruit, Lady Grey naseBarkly East logama Ingquza Hill isenziwa yiFlagstaff neLusikisiki.
Noxa nje encome Ingquza Hill neSenqu, uMakwetu ukhwele ezehlela kwabanye oomasipala baseMpuma Koloni esithi basilele ekumiliseleni iingcebiso zeofisi yakhe. 
“Sasibalumkisile aba masipala ukuba bazinzise ulawulo lwabo, baqeshe abasebenzi apho kusilela khona kwaye bangakujongeli phantsi ukudityaniswa koomasipala,” kutsho uMakwetu.
UMakwetu uthi ngenxa yolawulo olugwenxa, yimali engaphaya kweebhiliyoni ezilishumi elinesithathu zeerandi (R13.558 billion) ethe yadyarhazwa ngoomasipala beli phondo kunyakamali ka2016/17.
Uthi ngenxa yoku iinkonzo ezifana neeprojekthi zokwakhiwa kwemigangatho neziseko azikhange ziye kuluntu lwaseMpuma Koloni ngenxa yobutitisholo kwizicwangciso.
Umasipala waseNelson Mandela Bay, Buffalo City, OR Tambo naseEnoch Mgijima, ngabanye boomasipala abathe bachitha imali ngendlela engamkelekanga ngokwale ngxelo kaMakwetu.
Oomasipala abangamashumi amabini anesibini bafumene uphicothozincwadi olungcono (unqualified with findings), abalishumi elinanye bafumana iincwadi ezimbi (qualified) logama abanye abane befumene uphicotho lodyarhazomali 
Umphathiswa wezothutha nokhuseleko eMpumakoloni uWeziwe Tikana ethetha kudliwano ndlebe nonondaba eQonce.
Ziyoyika iinkampani zeebhasi ukuzibandakanya kumbhodamo womlo woonoteksi oqhuba kwidolophu yaseMthatha.
Oku kudizwe nguMphathiswa wezoThutho kwakunye nokhuseleko ephondweni uWeziwe Tikana ngethuba ebethetha ngomhlahlandlela malunga nesisombululo sombhodamo woonoteksi koonondaba bephondo eQonce ngoLwesibini.
UTikana uthi bebekhe bawuvelela umba weebhasi besithi ungabasisisombululo kulo mlo woonoteksi eMthatha, osele usube imiphefumlo engaphaya kwamashumi amathandathu ukusukela ngo2016.
Le mpalalogazi imalunga neyantlukwano ngokulayisha abakhweli kwindlela uR61 kwakunye noN2 phakathi kwemibutho emibini yoonoteksi eMthatha Uncedo kwakunye noBATA.
UTikana uthi abanini beebhasi abazange bavele ngaphambili ngethuba kukhangelwa isisombululo sokulayishwa koluntu kula mmandla.
Abanikazi beebhasi boyikisela ubomi babo kuba besithi bangabulawa ngoonoteksi ukuba bangalayisha kula mmandla.
Kwezinye zezisombululo kule ngxubakaxaka, umphathiswa udize ukuba zintathu iirenki ekufikelelwe kwisivumelwano sokuba zingavulwa kwaye ziqalise ukulayisha.
Ezo zivuliweyo yiJubilee, iChatam kwakunye neMarikana. 
Umasipala iKing Sabatha Dalindyebo ube nesivumelwano neli sebe ekubeni uzakuthi ithathele ulawulo lweeteksi neerenki kula mmandla.
“Zizonke zilishumi iirenki kwidolophu yaseMthatha. 
Kwezilishumi zintathu ezivulwe ngokusemthethweni kwaye zezo zikwazileyo ukukhawulelana neemfuno ebezifunwa kwisivumelwano. 
Zonke kumele ziqale zibe phantsi kobhaliso kuqala kwaye siza kuzivula nezinye, kodwa xa zenze ngookwesivumelwano,” utshilo uTikana.
Isigqibo sokuba zivalwe ezi renki eMthatha siza emva kwesigqibo esathatyathwa nguMphathiswa wamaPolisa kuzwelonke uBheki Cele, ezama ukusombulula le nyewe.
USekela Njengele kumapolisa ephondweni uAndre Swart, ubongoze uluntu ukuba malukhwele kwiiteksi eziserenkini kuphela, lungakhweli esithubeni ngeenjongo zokhuseleko.
USwart ukutsho oku ngenxa yeziganeko zokuba ngamaxhoba odlwengulo nokuphangwa kwabantu xa bethe bakhwela esithubeni.
Ukanti abantu abathe babanjwa malunga nolu dushe bangamashumi amathandathu anesithoba, isibhozo kubo singaphandle ngebheyile.
Abalishumi elinesixhenxe bangaphakathi eziseleni, ze abangamashumi amabini anesibini asarhoxisiwe awabo amatyala.
Emva kweminyaka emithathu enesiqingatha uMax Tshabalala wathenga iBloemfontein Celtic, ngoku kuvakala iindaba ezithi woyisiwe (yiyo) ngenxa yeendleko eziphezulu ezivuthulula ipokotho yakhe. 
Iphephandaba lempelaveki, iSunday Times, licaphule uTshabalala esithi unethemba lokufumana abantu abanokuyithenga iBloemfontein Celtic ukuze ihlale ibambe indawo yayo kwibhola yaseMzantsi Afrika. 
“Ngeke ndiqinise intloko ndithi akukho bantu abafuna ukuyithenga iCeltic. 
Kunyanzelekile ukuba ndikhangele umntu oyakuthi ayiphathe kakuhle. 
Akuncedi ukuyigcina ndibe ndibetheka ngokwasezimalini. Kunzima kakhulu kum, eli qela libetha ingeniso yeshishini lam. 
Nokuba ngubani oza nesiphakamiso esingcono, kwakunyanzeleka ukuba ndiyinike ingqwalasela into eza nayo. 
Ndifuna iCeltic ithengiswe phambi kokuqala kwesizini entsha,” utshilo uTshabalala.
Kunyaka ophelileyo, umikazi weFree State Stars, waphantse wayithengisa ngenxa yokonganyelwa ziindleko ezingaphaya kwamandla. 
Kodwa uMnu. Mike Mokoena uya wajika emva kokuba iFree State Stars iphumelele iNedbank Cup ekhatshwe zizigidi ezisixhenkxe eCape Town Stadium – apho ibethe iMaritzburg United ngo’1-0 kwiveki ephelileyo. 
Yona iCeltic yaphoswa yiTelkom Knockout ebethwe kuyo yiBidvest Wits kunyaka ophelileyo.
Kule veki, uMnu. Tshabalala udibene neenkokeli zamasebe wabalandeli bePhunya Selele ukuze afumane umkhumba-ndlela. 
Uvumile kekambe ukuba zikhona iindlela zokufumana inkxaso kwaye bathetha-thethana neenkampani ezithile nooMasipala ngelizama ukufumana inkxaso kubo. 
Iindleko zeqela elidlala kwiPremier Soccer League zihamba phaya kwizigidi ezine ezinesiqingatha zerandi (R4.3-milllion) ngenyanga. 
ICeltic ivale isizini ihleli kwindawo yeshumi elinanye emva kokuqokelela amashumi amathathu amanqaku kwimidlalo engamashumii amathathu. 
Kuthiwa baliqela abantu abanomdla wokuyithenga iCeltic – kodwa baphuma kwiphondo laseGauteng abanye babo.
Bernard Parker of Kaizer Chiefs won Goal of the month award during the PSL Awards Nominations at PSL Offices, Johannesburg on 21 May 2018.
Ifolosi yeKaizer Chiefs, uBernard Parker, ithi akukho namnye umdlali oqinisekileyo ngendawo yakhe njengokuba kulungiselelwa isizini entsha. 
Amakhosi athe saa iinzwane ekhangela umqeqeshi omtsha oza kungena endaweni kaSteve Komphela kunye nabadlali abatsha. 
Usihlalo weChiefs, uKaizer Motaung, uthembise abalandeli beqela lakhe ukuba mabalindele iinguqu phambi kwesizini ezayo emva kokungafumani nedobilityi iisizini ezintathu zonke.
UParker, ofake amagowuli amathandathu kwisizini ephelileyo, uthi bonke abadlali banomdla wokuhlala kwiChiefs. 
Kutshanje uParker uwongwe yiPSL emva kokuba igowuli lakhe livotelwe njengelona liphume phambili kwinyanga ephelileyo. 
“Ngamanye amaxesha siyaqhula sithi akukho namnye oqinisekileyo ukuba uza kugcinwa. 
Sinesazela ngoba siyabona asisebenzanga ngokwaneleyo. 
Emva kokuvala isizini, asazi ikamva lethu lithini – kodwa siyayithanda iChiefs kwaye siyafuna ukuhlala kuyo siyibuyisele kwindawo yayo kwibhola yaseMzantsi Afrika,” utshilo uParker.
Emva kokulahla kukaKomphela phambi kokuphela kwesizini, uPatrick Mabedi – owanikwa uxanduva lokuqeqesha okwethutyana, ukwazile ukufumana indawo yesithathu ekupheleni kwesizini ye-Absa Premier Soccer League. 
Lo nto ithetha ukuthi iChiefs iza kudlala kwiMTN 8 xa kuvulwa isizini entsha, iphinde ibuyele kwimidlalo yeCaf Confederation Cup eza kudlala kuyo neFree State Stars ephumelele indebe yeNedbank kwiveki ephelileyo eKapa.
Akukacaci ukuba ngubani oza kuqeqeshi Amakhosi kwisizini ezayo. 
Phambi kokuphela kwesizini, uLuc Eymael oqeqesha iStars bekusithiwa uphakathi kwabaqeqeshi ekucingeleka ukuba banganikwa uxanduva yiChiefs. 
Kwiveki ephelileyo, u-Eymael uxelele iintatheli ukuba amaqela anomdla kuye akathethi naye kude kuphele le veki – xa ebuya eBelgium kowabo, uza kubuyela kwiFree State Stars.
Ayaqina amahum-amahum athi Amakhosi angatyikitya umdlali ophambili, u-Andile “Gattuso” Jali, ingaphelanga le mpelaveki. 
Isolezwe (laKwaZulu-Natal) live kumthombo walo othembekileyo ezi ndaba ngoJali okhangela iqela elitsha eMzantsi Afrika emva kokuba eshiye ebekade elidlalela eBelgium ekuthiwa yiKV Oostende. 
Kwiiveki ezidlulileyo, kuvakele iindaba ezithi lo mdlali weBafana Bafana ugacelwe yiKaizer Chiefs, i-Orlando Pirates awayeyidlalela ngaphambili kunye neMamelodi Sundowns – kodwa kule veki kuvakele iingxelo ezithi iPirates ihle nomcinga. 
UJali wayibeka yacaca kwantlandlolo into ethi ufuna ukudlalela iqela eliza kumnika imali kwaye ufuna nokudlalela iqela eliza kudlala imidlalo yeCaf.
“Ngeke ndothuke ukuba uJali uthatha isigqibo sokuya kwiKaizer Chiefs. 
Le iveki inaphela sesithathile isigqibo,” utshilo usondeleyo kuJali.
Isolezwe liqhakamshelene nomanejala kaJali, uMike Makaab – okhokela iProSport International, uthe imeko yomdlali wakhe ifana nje neyekati ebekelwe inyama nobisi.
“Izicelo eziphambi kwethu zichontsizisa amathe. 
Kwisithuba seeYure ezingamashumi amane ukuya kwezingamashumi asixhenkxe kunokwenzeka sibe sesisithathile isigqibo ngekamva likaJali. 
Njengokuba bendikhe ndatsho, injongo yethu kukuqinisekisa ukuba inyanga iphela eneqela elitsha. 
Izicelo ezifakwe ngamaqela zihle ngokwasezimalini. 
UJali nguye oza kuthatha isigqibo, hayi mna. 
Likhona iqela endiza kulonwabisa kanti kwangaxeshanye kukho eliza kudakumba. 
Iisibindi yinto endinayo ngoba ndinamava kweli shishini,” utshilo uMakaab.
UJali, okhaya liseMatatiele, uhleli iminyaka emine eYurophu. 
Wayesuka kwiPirates – apho wazenzela udumo khona phambi kokuzama eBelgium. 
Kufuneka aqhelane nenkqubo yeqela lakhe elitsha. 
Yiyo lo nto kufuneka kuthi kuqala isizini abe yena ekwisimo esilungele ukudlala ngokwasemzimbeni. 
Ujongene noxinizelelo ngoba akubikho lula ukudlala apha xa usuka eYurophu, ngoku uzilolonga yonke imihla. 
Kunyanzelekile asebenze ngokuzimisela okukhulu ngoba iqela alikhethileyo liza kumnika ithuba lokuzakhela igama kwakhona nokukhula ngokwasemdlalweni. 
Ukuhlala kwakhe ePitoli akuthethi kuthi uza kutyikitywa yiSundowns. 
Ayomali kuphela into ephambili kuthi. Izicelo esinazo zincumisa ngeendlela ezininzi,” utshilo uMakaab.
Umanejala kaJali uthi umdlalo wakhe ufuna ukuya kwiqela eliza kuphumelela iindebe futhi eliza kubandakanyeka kwimidlalo yezwekazi le-Afrika.
Ekuseni namhlanje intatheli yeSoccer Laduma, uLunga Adams, isikhumbuze into ebe sesiyilibele. 
Uxelele iitshomi zakhe kuFacebook ukuba emsebenzini wakhe kuthiwa makenze la nto wayeyithethile ngomdlalo weNedbank Cup. 
Ndatsho ndakhula ukuba kanene wabathembisa ngokuntswayiza (Ukuhambaze oko kwamanenekazi abonisa ngeembahla zodidi) ukuba abalandeli bebhola abayigcwalisa iCape Town Stadium. 
Abongikazi baseLife St Dominics eSouthernwood kwanyanzeleka ukuba bamcele uBulelwa Ndudula ukuba akhale ngokubhubha komyeni wakhe, kuba benoloyiko lokuba uyakonzakala umphefumlo ngokutya tyum ebhujelwe yindoda.
Oku kuvele kuVuyiseka Ngoqo kwinkundla ephakamileyo yaseMonti ngoLwesine, ngethuba kuxoxwa ityala likaBulelwa otyholwa ngokudubula abulale umyeni wakhe uSakhekile Ndudula, owayesebenza njengeNtloko yabaSebenzi (Chief of Staff) kwiSebe loPhuhliso loLuntu eMpuma Koloni. 
USakhekile wadutyulwa izihlandlo eziliqela kwindlu yakhe nomfazi wakhe (uBulelwa) eCambridge West ngomhla weshumi elinesine kweyoMsintsi ngo2016.
Kutyholwa ukuba uSakhekile wadutyulwa nguBulelwa, kulandela ingxabano phakathi kwesi sibini.  
UNgoqo, ohlala kufuphi nakwaNdudula, watsalelwa umnxeba nguNoligwa Mkungeka owayeqashe indawo yokuhlala kwaNdudula.
“Ndafika uMnu. Ndudula elele kufuphi nasegaraji enegazi. 
Ndabuza kuNksz Ndudula ukuba uyifowunele na iambulensi, wathi ufowunele udadobawo wakhe. 
Samfaka emotweni uMnu. Ndudula, uNksz Ndudula wandinika isitshixo ukuba ndiqhube simse esibhedlele.
“Apha endleleni uNksz Ndudula wayencokola nam endixelela ukuba wayefunda noosisi bam. 
Akazange azikhathaze ngoMnu. Ndudula. Sathi sisaqhuba njalo ndeva uMnu. Ndudula ekhohlela, kodwa ndaqhuba de sayofika esibhedlele.
“Ekufikeni kwethu esibhedlele ndakhwaza uncedo, wabe uNksz Ndudula ehleli emotweni. 
Akuzange kube lixesha elide, ndabona sibizwa ngabongikazi besithi ubhubhile uMnu. Ndudula. 
Kulapho ndakhala khona, kodwa wabe uNksz Ndudula ethule ethe cwaka. 
Abongikazi bambeka ebhedini besithi makakhale kuba uza kuzonzakalisa ngokungakhali,” utshilo uNgoqo, enika ubungqina enkundleni.
UNgoqo uthi wajika waphindela kwaNdudula, apho athi wafika sele kugcwele amapolisa.
“Ndangena ngaphakathi endlini nelinye ipolisa safika ibhedi abalala kuyo ingahlelanga ngendlela, kukwakho nemingxunya yeembumbulu zompu ephahleni.”
UNgoqo ukwathe ngethuba besisa umfi esibhedlele waxelelwa nguBulelwa ukuba uSakhekile ebekhe wafumana izigrogriso kubantu beANC. 
Kodwa amapolisa ayakuphikisa oku, esithi uSakhekile akazange abephantsi kwezigrogriso kwiANC.  
Ngethuba lokuxoxwa kwetyala, uBulelwa ebekhululekile enkundleni emana ukuncuma ngethuba emamele ubungqina obebunikezelwa nguNgoqo.
Igqwetha likaBulelwa uMike Maseti usebenzise ubuchule bokugqwetha efuna ukukhaba yonke into ebithethwa nguNgoqo, kodwa uNgoqo uxelele inkundla ukuba into ayithethayo yinto eyenzekayo. 
Ityala liyaqhuba namhlanje.
UMphathiswa weSebe lezeMidlalo ubuGcisa neNkcubeko eMpuma Koloni uBulelwa Tunyiswa ukhuthaze isizwe esimnyama ukuba sizingce ngeAfrika, esithi xa kuhlonitshwana futhi kubanjisenwe, iAfrika iya kuntingela phezulu.
UTunyiswa ebethetha ngaseEastern Beach eMonti ngoLwesihlanu, apho iMpuma Koloni ibibhiyozela khona usuku lweAfrika, olwavela emva kwendibano yamazwe aseAfrika akhululekileyo awayebambe indibano eAddis Ababa eTopiya ngo1963.
Minyaka le, olu suku luya bhiyozelwa ngamazwe ayinxalenye neManyano yaseAfrika (African Union) ngeenjongo zokuphawula ngemiba edla umzi kweli zwekazi kuquka nezinto ekungabhiyozwa ngazo.
UTunyiswa uthe: “Masingalibali apho sivela khona. 
Izwekazi lethu iAfrika, lalicinezelwe kakhulu, ingakumbi apha ekhaya eMzantsi Afrika. 
Ngoku sikhululekile, kodwa kusekuninzi ekufanele sikwenze ukuqinisekisa intlalontle yomntu ontsundu eAfrika.”
UTunyiswa ubalule imidaniso, izinxibo, ingoma, izibongo, imithungo njengezinye zezinto ezichaza ncakasana ubuAfrika kubantu beli zwekazi, watsho esithi kufanele abantu bazingce ngoko.
“Masisebenzise imbali etyebileyo yethu ukuze kuxhamle abantu bakowethu ngayo. Ubuhle bendalo bufanele ukuxhamlisa uluntu lakowethu ngamathuba ezoqoqosho,” utshilo uTunyiswa.
Kulo msitho waseMonti, bekumenywe abemmi bamazwe aseAfrika abahlala apha eMzantsi Afrika, bebonisa ngeentlobo zenkcubeko yabo. 
La mazwe ebequka iNigeria, DRC, Burundi, Uganda, Rwanda namanye.
NGABAFUNDI abangaphezu kwamakhulu amabini abathathe inxaxheba befunxa ulwazinzulu malunga nemingxilo yokuphangela abanokuyilandela emva kwebanga leshumi eThornhill ngaseWhittlesea.
Amasebe karhulumente aquka eleMisebenzi yoLuntu, elezoLimo, uLobo namaHlathi, isebe lokusiNgqongileyo neearhente zakwamasipala eziquka iChris Hani Development Agency, zithathe imini yonke zivula amehlo aba bafundi. 
UAmahle Manyingiza wesikolo iInyathi eThornhill, uthi unqwenela ukuqhuba inqwelomoya ngenye imini,  esenza imbali egameni lephondo leMpuma Koloni. 
“Ndiyayazi ukuba mnye umntu omnyama walapha eMpuma Koloni oqhuba inqwelomoya, mna ndifuna ukubangowesibini,” utsho uManyingiza.
USiziphiwe Madinga wesikolo samabanga aPhakamileyo Ikhwezi – uthi kuninzi abangakwaziyo ngamathuba akhoyo emva kokugqiba ibanga leshumi.
“Lo nto uyibona kwaba sele bephumelele ibanga leshumi, badinga kakhulu emva kokuphumelela, uxakwe ukuba aphi la mathuba sixelelwa ngawo ngoku, makwenziwe imisitho enje emininzi, nokuba kukabini ngonyaka,” uthethe watsho.
UHosai Maibelo weEastern Cape Parks and Tourism Agency uthi amathuba akhona koko kufuneka kuphuculwe iindlela ezisetyenziswayo xa kusaziswa abafundi.
“Sineendawo zokugcina izilwanyana ezingamashumi amabini ananye kwiMpuma Koloni phantsi kwale arhente, siyancedisana nabafundi ngeendlela ezahlukeneyo, sibanika amathuba okufunda besebenza apha kuthi, sibanika amathuba okuqala umsebenzi ngokwethutyana xa begqiba ibanga leshumi, sikwanazo neemali zokufunda esibancedisa ngazo,” utshilo.
UThembakazi Gqoba weChris Hani Development Agency uthi luxanduva lwabo ukuvula amathuba kubafundi nolutsha ngokubanzi. 
“Sijikeleza apha kwisithili sixhobisa abafundi ngolwazi lokuba bathathe izigqibo ezizizo emva kokuphumelela ibanga leshumi,” utshilo uGqoba. 
Uthi ngenyanga yoKwindla bebesenza le nkqubo kwiilali ezingqonge idolophu yaseHewu ngeenjongo zokunceda kwa abafundi. 
“Uye ufumanise ukuba abayazi nokuba sinezibonelelo zokufunda kula maziko ethu ngenxa yokuba nathi asiphumi size kubo sithethe ngezi zinto. 
Eli lithuba esiye sabambisana ngalo ngenjongo zokubanceda,” utsho uGqoba.
Abe mabini afumene iimbasa zokuba ngamagorha nguSgt Lundi Kaldini kwakunye noCnst Mongezi Mqina wakwaZakhele umfanekiso: bheki Radebe
Ofumene imbasa yobugorha emapoliseni uSajini Lundi Kaldini (47) wesikhululo samapolisa eScenary Park nongutata kubantwana bakhe abane uthi okubalulekileyo kukuzinikela emsebenzini kwaye uyiphile into oyenzayo. 
Kungethuba isebe lesipolisa ephondweni belinikeza ngeembasa eziqaphela umsebenzi owenziwa ngamapolisa kwibala leqakamba iAbsa Cricket Stadium eMonti izolo.
UKaldini noyinzalelwane yaseKwetyana eNxarhuni, uqatshelwe umsebenzi wakhe ngethuba eleqa izaphulimthetho ezihambela engaphangelanga ngolo suku abamba ngalo imoto eyayihamba izaphulimthetho inenombolo zemoto, iimipu kwakunye neefowuni eziyi (15).
“Xa uzinikele emsebenzini wakho uwuthanda kwaye ungenzeli mehlo bakhona abakujonge ngeliso elihle abaye bawuqaphele umsebenzi wakho. 
Ndiyavuya ngokuwongwa kwam oku kwakundenza ndizimisele nangakumbi,” utshilo uKaldini.
Umkomishinala wamapolisa ephondweni uNjengele Lt Liziwe Ntshinga uthe kukuwonga kwanokubulela nokuqaphela umsebenzi onzima owenziwa ngamakhosikazi kwakunye namadoda esipoliseni esilwela ukhuselo loluntu asebenza phantsi kweemeko ezinobungozi. 
Uthi injongo ikwakukukhuthaza nabo basakhulayo kweli sebe abangekafumani ekubeni basebenze nangakumbi kwaye bakope.
“Siyazidla kwaye sinebhongo ngani qhubekani nisenza umsebenzi omhle nizinikela. 
Kwaye niziguzule kwabo baneengcinga ezingendawo ningazibandakanyi. 
Hlalani ninentlonipho nibeyimizekelo eluntwini.
Iphondo laseLimpompo linamaqela amathathu ebhola ekhatywayo kwi-Absa Premier Soccer League emva kokonyukela phezulu kweBlack Leopards izilo. 
Eli qela laseThohoyandou libethe iJomo Cosmos ngo’1-0 kumdlalo wokuxabangela (Play-Offs) obubukelwe ngamawakawaka abalandeli bebhola eThohoyandou Stadium emalanga izolo. 
Ibhola entle esuke kuMwape Musonda ephikweni idibene noKarabo Tshepe oyivalele emnatheni yatsho yaduma iThoyandou Stadium.
Ezenkosi (Jomo Cosmos) nePlatinum Stars ebekucingeleka ukuba zingabuyela kwiPSL, zife namthanyana – ngoku into ezinokuyenza kukuya enkampini ziyo kuqulunqa amaqhinga amatsha phambi kokuqala kwesizini ka-2018/19. 
Ukunyukela kweBlack Leopards kuthetha ukuthi iza kufumana imali esisigidi esinesiqingatha serandi (R1.5-million) endaweni yamakhulu amathathu amawaka erandi (R300 000) ebiwafumana ngenyanga ngethuba isadlala kwaNational First Division.
Into yokuqala efanele kukuqwalaselwa ngabaphathi beLidoda Duvha kukuqinisekisa ukuba umgangatho weThohoyandou Stadium iya melana nemiqathango emiselwe yiPremier Soccer League ukuze abalandeli beqela bakwazi ukuyibukelela kufutshane. 
IHighlands Park nayo inyukele kwinqanaba eliphezulu kwibhola yaseMzantsi Afrika emva kokuba ibambe indawo yokuqala kwaNational First Division kwisizini ka-2017/18.
UMASIPALA osezingxakini iGreat Kei uthathelwe amagunya olawulo ngurhulumente wephondo laseMpuma Koloni emva kokuntyumpantyumpeka kwiingxaki ezibangele ukuba abasebenzi bangafumani imivuzo yabo kwiveki ephelileyo.
Le yiveki yesine abasebenzi baseGreat Kei bezibandakanye noqhankqalazo kuba bekhalazela imeko yolawulo kulo masipala.
UMphathiswa wesebe elijongene nolawulo loomasipala kwanemicimbi yeenkosi kweli phondo uFikile Xasa, ubhengeze ngoLwesine ukuba basithabathile isigqibo sokuthatha amagunya olawulo eGreat Kei.
“Emva kwendibano ebesiyibambe sisisigqeba sikarhulumente wephondo ngoLwesithathu siye savumelana ukuba iGreat Kei masiyifake phantsi kolawulo lwephondo sisebenzisa isolotya lomthetho uSection 139 1 (b),” utshilo uXasa.
Eli solotya livumela urhulumente wephondo ukuba enze ucwangco kumasipala ngokubeka umlawuli ochongwe nguye, kuquka nokuqinisekisa ukuba ibhunga alithabathi zigqibo ezikhabanayo nemithetho ebekiweyo. 
Eli solotya likwanika urhulumente wephondo, ngokomlawuli obekiweyo, ukuba azinzise umasipala ngokwezoqoqosho.
UXasa uthe wathumela igqiza eGreat Kei ngoLwesine, esithi ufuna liphande ubume bezimali kulo masipala, ukuze lenze isindululo ngeyona ndlela ekufuneka wonyulwe ngayo ezingxakini lo masipala.
Lo masipala wohlulekile kukuhlawula imivuzo yabasebenzi kuLwesihlanu odlulileyo ngenxa yokuba awunamali ebhankini.
Ubuninzi babasebenzi kulo masipala bazibeke phantsi iintambo bekhalazela uSodolophu uLoyiso Tshetsha nesigqeba solawulo esikhokelele kububhutyubhutyu bolawulo obungunozala wokulahlekelwa yimali ekumashumi amabini anesihlanu ezigidi (R25 million) kwinkcitho yawo.
UXasa uthi kungekudala uza kutyumba umlawuli wokujongana neengxaki zaseGreat Kei.
IGQALA loMkhonto weSizwe uMzimasi Giwu ukholose ngeANC noluntu lwaseMzantsi Afrika de kwasekubhubheni kwakhe emva kokulahlwa lidabi lokuqubisana nomhlaza womphunga.
Oku kuthethwe yiANC yaseMpuma Koloni kulandela ukubhubha kweli gqala kwisibhedlele iLife St Dominics eMonti kutshanje.
UGiwu, ongcwatyelwa eTyutyu eBhisho ngoMgqibelo [umhla wesibini], wafulathela ilizwe loMzantsi Afrika ngo1976 esiya elubhacweni lokuzabalazela eli lizwe eAngola apho wathi wafumana uqeqesho lomkhosi.
Kwilizwe laseAngola, kulapho uGiwu wathi waba yinxalenye namaqabane angamakhulu amathathu bethwaliswe uxanduva lokugqala amacebo okuqubisana nengcinezelo eyayiqhuba eMzantsi Afrika.
Ngenxa yobuchule bakhe bokucwangcisa nokuzikisisa ukucinga, okwakuvangwe ngumrhabulo kwipolitiki, iANC yayimthatha uGiwu njengezinye zeengqondi neenkcubabuchopho zalo mbutho.
Lo mbutho ephondweni uvakalise ukuba ulahlekelwe kukubhubha kukaGiwu, watsho usithi igalelo lakhe kwidabi lomzabalazo eMzantsi Afrika asokuze ulilibale.
UTat’uJacob Gedleyihlekisa Zuma (obekade enguMongameli woMzantsi Afrika) uthethe into ndayiva mna izolo ngethuba esiwisa ithetho yakhe kwinkonzo abeyenzelwe eNkandla. 
Uthe uThixo wasibeka apha kwilizwekazi le-Afrika thina bantu abamnyama. Ayikho inyaniso eyogqitha leyo. 
UThixo wasidala, wasinika indawo yokuhlala neendlela zethu zokuphila ezizezethu emasiphile ngazo. 
Ndibhala le ncwadi nkokheli yam – Manxadanxada (Nkulumbuso Phumulo Masualle) – ngoba ndicinga ukuba uzikhathaza ngento yokugqibela zibe bezikhona iingxaki ezifuna ingqwalasela yakho buqu ekhawulezileyo – kodwa ongazihoyiyo.
EMthatha kukho umlo wooNoteksi oneminyaka eliqela eliqela uqhuba phakathi kwemibutho emibini – zange kubekho ngenelelo olucacileyo olusuka kuwe ngqo njengenkokeli yabantu beli phondo. 
Ukuba ubuyinkokeli efana nomphathiswa uPanyaza Lesufi kwiphondo laseGauteng, ngesesikhathule kwizinto ezininzi ezisixakileyo. 
Iingxaki ezivelayo kwisebe lakhe uPanyaza uya ngqo ngokwakhe – apha eMpuma Koloni ayenzeki ncam lo nto. 
Kwiinyanga ezidlulileyo zema ngxi iinkonzo zoluntu ngenxa yoqhankqalazo kumasipala waseNgcobo. 
IBhiso yabukela ikude ixesha elide, nawe ubonakele kwakubulawa amapolisa eNgcobo nakwezi veki ziphelileyo.
I’solezwe lesiXhosa lapapasha ibali ngo-2016 lomntwana oyintombazana owayengafuni ukuya esikolweni ngenxa yokungcungcuthekiswa ngutitshalakazi owayesithi uyathakathaka. 
Isebe lezemfundo lathi liyayiphanda lo nto – asizazi iziphumo zolo phando nangoku. 
Kwezi nyanga zidlulileyo, umbutho othile wenze uvavanyo lwezifo ebantwaneni besikolo eBhayi ngaphandle kwemvume nabazali babo. 
URhulumente wakho zange wenze nto ngalo, abo bantu benza loo nkohlakalo benza unothanda apho bakhoyo nangoku. 
Kwiveki ephelileyo, I’solezwe lipapashe ibali labantwana besikolo neetitshala zabo ezigcwala amathafa ngenxa yokuswela amagumbi wangasese – uthe cwaka Mnu. Masualle. 
Bendingakwazi ukuba uyakwazi ukuthatha izigqibo ezikhawulezileyo, ndikubone apha kule nto yeNkciyo endingayaziyo ukuba yintoni ingxaki yenu kuyo.
Ekuqaleni kwale veki kuthe gqi umboniso oshicilelweyo obonisa amantombazana axhentsayo athe hatya iinkciyo ezinqeni. 
Iingxelo zamajelo eendaba zithi wena Nkulumbuso uyalele ukuba kubekho uphando olukhawulezileyo omalenziwe nguMnu. uMandla Makupula. 
Ndiyaqonda ke ukuba loo ntshukumo yakhe iphenjelelwe sisankxwe esenziwe ngabantu abathile ekuhlaleni. 
Ingxelo ithi kukhalazelwa umxhentso wamantombaza kubonakala iimpundu. 
Ayizigqumi iimpundu inkciyo ngokupheleleyo – leyo yindlela eyenziwe ngayo kwaye abaxhentsi bayayazi lo nto. 
Bakhona ke abelungu abamnyama okanye abantu abagqobhoke kakhulu abathi bakubona izinto abangaziqhelanga bafundekele ibe ngathi ilizwe lifile. 
Akukho sizathu sakugxuma kangaka…. Ngoba yeMpuma Koloni ayonkciyo nkokeli yam, Manxadanxada!
Iintombi zomxhentso zisezingqondweni. Ziyayazi la nto beziyenza kwaye akukho nto zikhale ngayo zonke. 
Umgaqo-siseko weli lizwe uvumela wonke umntu ukuba aphile ngendlela afuna ngayo. 
Into esiyibona kula mboniso yinxalenye yenkcubeko yethu – ngubani ke ngoku lo uza kusixelela indlela emasiphile ngayo ngo-2018? 
Abantu abangawuthandiyo umxhentso weentombi ezifake iinkciyo makakhangele enye into ayithandayo. 
Noko sidiniwe ngoku yile genge ifuna kuphilwe ngendlela yayo. 
Ukuba kukho umntu othi la nto yeyakudala, ayinandawo kule mihla – makasinyamezele thina sisabambeleleyo kwizinto zabantu.
Inene, ukuba ingqobhoko ibinazo iimpendulo zeengxaki esithubeleza kuzo kobu bom esibuphilayo – eli lizwe ngelizolile futhi ngesiphila ngoxolo nemvano. 
Inkcubeko yethu ngeke ibulawe ziinkokeli ngenxa yengxolo yabantu abathula bathi cwaka xa kuvezwa abantu abahambaze yonke imihla kumaphephandaba nakoomabonakude. 
Zininzi kakhulu izinto esizibonayo kwezi ntsuku ezihlasimlisa umzimba – kodwa siya nyamezela ngoba savuma ukunyamzelana nokuhlonipha izinto zabantu ngokwahlukana kwenkcubeko yabo kweli lizwe.
Nceda ubaxelele bonke abantu abahewula inkcubeko yethu ukuba ngeke siziyeke izinto zethu ngenxa yenkgqobhoko [yabo] ephambeneyo nentlalo yethu. 
Abantu abacinga ukuba ingqobhoko yeyona esakungena ngayo ezulwini bayazikhohlisa. 
Ingase iphele ezingqondweni zabantu abaphila ubom beengcungcu le nto yokucinga ukuba abanye abantu abanayo ingqondo yokucinga okanye abakwazi ukuzikisa ukucinga. 
Silapha ku-2018 ngoku neengxaki kwintlalo yethu esingakwaziyo ukuzisombulula ezifana nokubulawa kwabantu abangoomama nabantwana, urhwaphilizo, ulawulo oluheshe-heshe – ekufaneluba sichitha ixesha namandla wethu kuzo. 
Asiyenzi lo nto, kutheni?
Iinkokeli zethu ingase zisukumele izinto ezibalulekileyo. 
Abantu baseMthatha basengxakini oko kwathi kwavalwa iindawo zooNoteksi ngenxa yodushe olwavelayo. 
Ngenxa yolo dushe; abantu ngoku bayasokola. 
Kweyam ilali phaya eDutywa asinayo indlela namanzi acocikile. 
Ukuba bangeva ukuba izinto uyakwazi ukuzikhawulezela ngolu hlobo, bangabuza ukuba kukhethwa ezabatheni na iingxaki zabantu kweli phondo. 
Inkcubeko yethu thina bantu abamnyama ngeke siyilahle kuba sisoyika ingxolo yabantu abangazaziyo nokuba bangoobani. 
Sonke sinamalungelo okuphila nokwenza izinto esizithandayo singabantu baseMzantsi Afrika.
USekela - Mphathiswa weSebe leNkcubeko neMicimbi yeMveli uMaggie Sotyu.
USEKELA Mphathiswa weSebe leNkcubeko neMicimbi yeMveli kweli uMaggie Sotyu, ungqinelene ngaphandle kwamathandabuzo nekomkhulu lakwaNkosi uJongumsobomvu Maqoma nombutho iNtinga-ntaba kaNdoda ngelithi masibuye isidima sikaNkosi uMaqoma. 
Oku kuvele ngethuba lo mphathiswa etyelele ikomkhulu lamaRharhabe eMngqesha nekuthe kamva watyelela ingcwaba likaNkosi uMaqoma phezu kweNtaba-kaNdoda.
“Silapha size kusabela kweli komkhulu likaNkosi uMaqoma elikhokelwe nguNkosi Luvuyo Maqoma. 
Bafake isicelo sokuncedwa ukuvuselela umzila kaNkosi uMaqoma, size kubona ke ukuba kwenzeka ntoni, singanceda ngantoni,” utsho uSotyu. 
UNkosi Jongumsobomvu Maqoma ngunyana weNdlu eNkulu kaNgqika kaRharhabe, owathi wazibalula ukusukela ngokulwa ezona mfazwe ziphambili phakathi kwamaXhosa namaNgesi. 
UMaqoma uzelwe ngo1798 waza wabhubha ngonyaka ka1873 esiqithini eRobben Island emva kokujijisana namabutho wamaNgesi awayethathela kuwo umhlaba wabantu abamnyama. 
Ngo1978 amathambo akhe abuya eRobben Island ngoncedo lukaLennox Wongama Sebe owayephethe eCiskei ngelo xesha. 
Umzukulwana weli gorha uNkosi uLuvuyo Maqoma ucacisa ezona njongo zabo ngeNtaba kaNdoda apho alele khona amathambo kaMaqoma. 
“Sibambisene neNtingantaba kaNdoda, sifuna ukuba le ndawo yenziwe ibe yindawo yotyelelo, amathala eencwadi, amaziko embali neendawo zolonwabo – abantu bakaMaqoma baphile apha,” utshilo uNkosi Maqoma.
UMaqoma ngomnye weeNkosi zeli ezaphikisa isiprofeto sobuxoki esasize nentombi kaMhlakaza, uNongqawuze ngo1856 nango1857. 
Ongumlawuli weBhunga elijongene nezinto ezililifa kweli uSonwabile Mangcotywa, uthi bayinxalenye yeenzame zokubuyiswa kwesidima kumzila odlalwe nguNkosi Maqoma.
“Thina siza kulwela ukuba le ndawo ifumane iwonga elifaneleyo lokuba ibizwe ngokuba sisiza esililifa njengezinye ezikhoyo apha eMzantsi Afrika,” utshilo. 
Ilitye lesikhumbuzo lale ngonyama yaseMaTshaweni lityhilwe kwakule Ntaba kaNdoda ngo2015. 
Igama lale ntaba lisuka kwigama leNkosi yabathwa eyayinguNdoda,  eyabethwa yoyiswa nguMaqoma namabutho akhe.
USotyu akavumanga ukuchaza indlela abaza kunceda ngayo imvuselelo yembali kaNkosi Maqoma.
“Kumele ukuba sithathe inxaxheba kumalinge okuvuselelwa komzila wakhe kwidabi lokulwela ilizwe lethu,” utshilo uSotyu.
Abalandeli beqela lesizwe loMzantsi Afrika bashiyeke bethe khunubembe kwakhona namhlanje. 
ABafana Bafana benze into abadume ngayo ngethuba bekhutshwa yiMadagascar ngo’4-3 kumapenela kumdlalo weCASAFA Cup ngenjikalanga yanamhlanje ePeter Mokaba Stadium. 
Amashumi alithoba emizuzu iphelile lingekho iqela elikwazileyo ukubhalisa ebhodini. 
Ukubethwa kweBafana Bafana zindaba ezimbi kumqeqeshi, uStuart Baxter, emva kokubukela abadlali bakhe bebhutyuza amathuba amaninzi emdlalweni. 
Nangona bekunjalo belikhona ithemba ngethuba iBafana Bafana ikhokela ngeepenela ezimbini emva kokuba unozinti, uReyaad Pieterse, ekwazile ukuvala iipenela zeMadagascar ezimbini.
Iifolosi zaBafana Bafana – uLuther Singh noLebohang Maboe, zitshintshiselene ngokuphosa amathuba kwiziqingatha zozibini phambi kokuphela komdlalo – ngelishwa kude kwase kugqibeleni ngekho gowuli ebhodini. 
Umdlalo ubusezandleni zabadlali boMzantsi Afrika – kodwa into ekwazileyo ukuyenza kakuhle iMadagascar kuvala emva kude kube sekugqibeleni. 
Ukubethwa koMzantsi Afrika kuthetha ukuthi uphuma zisuka kwiCOSAFA ebekukho ithemba lokuba iyakuthi ibe liqonga lokulola abadlali abasebatsha abayakuthi babeyinxalenye yeqela eliya kwindawe ye-Afrika ezayo.
NGELIKHUTHAZA amapolisa amatsha ukuba ahlale kwinkonzo yesipolisa, amapolisa oMzantsi Afrika eMpuma Koloni aqalise iinzame zokuxhobisa amapolisa asaqalayo. 
Ngamapolisa asaqalayo angaphezu kwamakhulu amabini axhotyiswe ngezakhono ezahlukeneyo kwinkqubo yobambiswano phakathi kweSebe loKhuselo loLuntu, iNational Youth Development Agency kunye neNkonzo yesiPolisa yoMzantsi Afrika eMpuma Koloni. 
Ethetha kumsitho wokuwongwa kwala mapolisa, uSekela Mphathiswa weSebe lamaPolisa kuzwelonke uBongani Mnkongi, uthi ziza kujika izinto emapoliseni oMzantsi Afrika. 
“Mayiphele into yokuba la mapolisa ahlalele ukuthunywa ukuba athuthe abantwana bezikhulu zamapolisa ezikolweni, bathunywe ezivenkileni, ngoku kufike ixesha lokuba baxhotyiswe ngezakhono bazokukwazi ukukhula bese bancinci,” kutsho uMkongi. 
Omgumlawuli obambeleyo kwiSebe loKhuselo loLuntu uZukile Kani, uthi baza kutyala ulwazi nezakhono ukuze kuguquke ikamva. 
“Baqeqeshwe kwiindlela zokulawula imali, iindlela zokulawula umsindo, ingxwabangxwaba, unxibelelwano nezinye ezihambelana nomsebenzi wabo,” uthethe watsho uKani.
Ukanti uMkongi usebenzise eli thuba ukuthethelela amapolisa angamanina ngelithi liphelile ixesha lokuba agcinwe kumanqanaba angezantsi. 
“Ukuze ubone ukuba sisawacinezele amapolisa angamanina, ingakumbi alulutsha, ufika kukho la mapolisa aneminyaka engamashumi amabini ehlala kwiindawo zokuhlala amapolisa, kutheni engaphumi kuhlale la mapolisa asandula kungena?  
Ulutsha namanina malunikwe isidima emapoliseni,” utshilo uMkongi. 
Uthi xa amapolisa amadala ehlala kwiindawo zokuhlala amapolisa, amapolisa amancinci awanakuze ayibone impumelelo. 
“La mapolisa alulutsha awakwazi kuthenga iimoto nezindlu kuba amkela imali encinci, ngoko mawaphume amapolisa amadala kwiindawo zokuhlala 
amapolisa aye kuthenga izindlu, la alulutsha aza kukwazi ukubanenkqubela.”
Uthi uneenjongo zokuba eli phulo ligqithele kuzwelonke ukuze ulutsha olusemapoliseni likhuthazeke. 
“Ulutsha lungena nje luphinde luphume emapoliseni, ezi zakhono ziza kubanika isizathu sokuhlala kwinkonzo yamapolisa.  
Kufuneka sivule isetyana lolutsha ngaphakathi emapoliseni,”utsho uMkongi. 
Ukanti uMkhomishinala wamaPolisa eMpuma Koloni uLiziwe Ntshinga, uthi ngenene ikho imfuneko yokugcinwa kwamapolisa alulutsha kwinkonzo yesipolisa yoMzantsi Afrika.
“Bayahamba abantu abadala esipoliseni yonke imihla, aba kufuneka bangene bexhobe ngezakhono ezitsha ezihambelana nala maxesha angoku,” utshilo.
ULinda Mntambo no-Abel Mabaso ngabadlali beChippa United abathathwe yi-Orlando Pirates.
Abaphathi bamaqela adlala kwiPremier Soccer League bamanxadanxada ngoba lixesha lokukhangela abadlali abatsha phambi kokuvulwa kwesizini entsha. 
Nakubeni iphantse yasengxakini kwisizini egqithileyo – kodwa kubonakala ngathi iChippa United ayizimiselanga kubambelela kubadlali bayo abaphambili. 
Kwiveki ephelileyo, ikhasi lomnatha lethu lezemidlalo, i-IOL Sport,  lidize iindaba ezithi i-Orlando Pirates izimisele ukuthatha iziqwayi zabadlali beChippa abathathu bonke ngaxeshanye. 
Abo badlali baquka isiququ somdlali siswini u-Abel Mabaso, inxele elidlala emva uPaseka Mako noLinda Mntambo odlala njengefolosi emva kokutyikitywa yiChippa ekuqaleni kwale nyaka.
Umphathi weChippa United, uLukhanyo Mzinzi, uzingqinile kiingxelo ezingokuhamba kwabadlali bobathathu kwincoko ayenze kwinkqubo yesikhululo sosasazo Umhlobo Wenene FM kutshanje. 
UMako ube lixhadi leChippa iisizini ezimbini zonke phantsi kwabaqeqeshi abohlukeneyo – kanti naye uMabaso ufike kunyaka ophelileyo wayibethelela indawo yakhe kwade kwasekupheleni kwesizini. 
“IPirates iye yanomdla kuMabaso. UMabaso udlale kakuhle kakhulu kuthi. Simnqwenelela okuhle kodwa. 
IPirates lelinye lamaqela amakhulu kweli lizwe. 
Ndicinga ukuba ikhangela abadlali ngoba iza kudlala kwimidlalo ye-Afrika,” utshilo uMzinzi kwiSABC.
Iisizini ziyalandelelana iBucs imane ixhwitha abadlali kwiChippa United xa kuphela isizini – kodwa ke nayo inabadlali enabo ebafumene kuyo. 
Ukuhamba kwaba badlali kwakushiya izikroba ezikhulu. 
Kunyanzelekile uDan Malesela, obuyele kweiChippa United njengomqeqeshi, akhangele abadlali abanamava abanokuvala iindawo zabo. 
UMark Mayambela ngomnye umdlali exhathise ngaye iChippa ekuvakala ukuba ufunwa yiCape Town City. 
Kanti yona iChippa ityikitye abadlali abathathu abebedlalela abaqela adlala kwaNational First Division noThabo Ntethe obedlalela iMamelodi Sundowns. 
Kanti kulindeleke ukuba iChippa ityikitye uDaine Klate weBidvest Wits enomdla kuBantu Mzwakali weChippa.
Akhunjulwe ngokuvulwa kweziko elilifa amagorha entlekele yaseNgquza eyenzeka kwiminyaka engamashumi amahlanu anesibhozo eLusikisiki.
La madoda adutyulwa yinqwelontaka yomkhosi abhubhela kwiqhina lale ntaba ngomhla wesithandathu kwinyanga yeSilimela ngo1960 ephikisa inkqubo zorhulumente wobandlululo.
Isizwe samaMpondo sesinye sezizwe ezinembali yokuphikisa ugonyamelo lorhulumente wobandlululo owayongamele uMzantsi Afrika.
Othethe egameni leSebe leMidlalo, ubuGcisa neNkcubeko uAndile Nduna, uthe bazibona benyanzelekile ukuba banike imbeko kula magorha.
“Inkqubo ezahlukeneyo ziqale ngomhla wesibini kule yeSilimela, konke oku kukunika imbeko kula magorha asemaMpondweni azinikela ephikisa ingcinezelo,” utshilo uNduna.
Ngamadoda wamaMpondo alishumi elinanye adutyulwa abulawa emva kokuba inqwelontaka yomkhosi yavulela ngeembumbulu nezintywizisi kwisiqhu samadoda aye bambe indibano eyayijoliswe ukuqalisa ukuchasa umthetho iBantu Authorities Act ka1951.
UNkosi Vukayibambe Sigcau wamaMpondo wayeyinxalenye yeli gqiza lamadoda.
“Amadoda angama24 axhonywa ePitoli, siye sawagrumba amathambo abo abuyela apha, angcwatywa ngokutsha,” utshilo uNduna.
Urhulumente wentando yesininzi uthiye umasipala odibanisa iLusikisiki neFlagstaff ngale ntaba yembali.
Iziphumo zonyulo lovalozikhewu eBuffalo City ziphumile, apho iANC imkhusele ngempumelelo uWadi 21 ze neDA yenza njalo kwaWadi 18.
KwaWadi 18, owenziwa yiVincent, Bunkers Hill, Nahoon Beach, Bonnie Doon neWoodleigh – uJason Scott McDowell weDA ebe qubisana noAndrew Michael Sokolich weANC kuquka noLiveni Quisto Sani weCOPE kwanoNosiphiwo Runqu weEFF. 
Le Wadi ivuleke isikhewu emva kokulahla esikhundleni koceba weDA uDavid P. Viaene.
Ngokweziphumo iDA iyiphumelele ngo-95.92 weepesenti le Wadi.
KwaWadi 21, equka i-N.U. 12 ne-N.U.13 Mdantsane, Mdantsane West kwaneRiverine, kuphumelele uEdwin Owen Mpumelelo Fini weANC ngo- 89.98 weepesenti. 
Le Wadi ivuleke emva kokubhubha kukaceba weANC uMlandeli Ngabayena.
KwaWadi 21 iDA ayikhange ifake mgqatswa, nto leyo ethe yabangela ukuba uFini aqubisane noBeauty Nozibele Nongqele weCOPE kwanoLuyanda Vetyeka weEFF.
Kusenjalo, iANC iluphumelele ugqatso kwaWadi 9 eNgquza Hill emva kokufumana iivoti eziku-61.21 weepesenti. 
Umgqatswa weANC uKholiswa Vava nguye ophumeleleyo ebetha uTony Ntshangase weAPC, Mandla Gogo weDA kwanoThandokazi Xhobiso weEFF. 
Le Wadi ivuleke isikhewu emva kokubhubha koceba weANC.
Iphefumla ngezi ziphumo, iANC eMpuma Koloni ithe: “Ezi ziphumo zibonakalisa mhlophe ukuba iANC ngumbutho wabantu. 
Sibulela wonke umntu obonakalise intembeko kwiANC.”
Yena uNqaba Bhanga weDA uthe: “Ndibulela  wonke umntu obe phumile izolo (ngoLwesithathu) ukuya kuqinisekisa ngotshintsho oluziswa yiDA eMpuma Koloni.”
IKumkanikazi yamaMpondo, uFikelephi ‘Bhongolwethu’ Ndamase, ukhothamele kwisibhedlele iSt Mary’s eMthatha namhlanje emva kokulahlwa lidabi lesifo seswekile.
Le Kumkanikazi, engumama kwiKumkani yamaMpondo aseNtshona (uNdamase kaNdamase), ikhothame ineminyaka engamashumi amahlanu anesithandathu. 
Ebengeniswe kwesi sibhedlele ngoLwesithathu.
UKumkanikazi Bhongolwethu, ukhe wakhokela isizwe samaMpondo aseNtshona ukusukela kunyaka ka1997 emva kokukhothama kukaKumkani Tutor Ndamase, isikhundla abambe kuso de wabe kanti unyana wakhe uKumkani Ndamase Ndamase ungena ezintanjeni ngo2008.
Umbutho iANC eMpuma Koloni ukhahlele kule kumkanikazi, usithi igalelo layo kuphuhliso lwesizwe samaMpondo sokuze lilibaleke.
Amalungiselelo okungcwatywa kwale kumkanikazi ebengekabhengezwa ngethuba sibhala eli nqaku.
Obesakuba nguMongameli weli uJacob Zuma ethetha nabaxhasi bakhe emva kokuvela enkundleni eThekwini
OBESAKUBA nguMongameli weli uJacob Zuma uxelele inkungula yabaxhasi bakhe phambi kweNkundla ePhakamileyo yaseThekwini ngoLwesihlanu ukuba ufikelele kwisigaba sokukruquka ngabo bathe gqolo ukuthetha “kakubi” ngegama lakhe, esithi uza kuzikhusela.
“Ndinengxaki ngaba bantu bathanda ukuthetha ngam, kwiindibano zabo, bathi xa begqibile babize amaphephandaba bathethe ngam. 
Bendiyiyekile le nto ngoku bendingumongameli, kodwa ngoku akusenjalo, ndingummi waseMzantsi Afrika.
“Indidinile into yokuhlala kuthethwa ngegama lam, kwaye ndiza kuzikhusela kuyo. 
Ndifuna kubekho uxolo kweli lizwe, kodwa ndiyabalumkisa aba bantu bathe gqolo ukuthetha ngam ukuba bohlukane nale nto,” utshilo uZuma.
Kwintetho yakhe, uZuma uxelele abaxhasi bakhe ukuba ukhulele ezilalini “kwaye induku ndiyayazi”. 
Ngokwasezilalini, umntu othi wazi induku, angatolikwa njengalowo othi uyakwazi ukulwa.
“Andifuni bazenze bahle ngegama lam. Ndiza kuzikhusela. Xa ndizikhusela, ndakubaxelela into abangayaziyo. 
Kukho abantu abathi ndinobuqhophololo, abanye babo ndiyabazi banobuqhophololo.”
UZuma ukwathethe ngemfundo esithi sisixhobo sokutshintsha ubomi bomntu.
“Imfundo ibalulekile, futhi kufanele ukuba ibe simahla futhi ifikeleleke. 
Ukuba bekuya ngokwam, bendiza kwenza ukuba kube lityala ukungayi esikolweni.
“Ukuba asifundanga sokuze sithabathe inxaxheba kwezoqoqosho.
Umzekelo, masithi nantsi inqwelomoya, siza kuyenza ntoni xa singenazo izakhono?” kubuza uZuma.
UZuma ebevela enkundleni ngamatyala obuqhophololo, ubuqhetseba nokwehlisa imali ngomlenze. 
Ityala lakhe limiselwe umhla wamashumi amabini anesixhenxe kwinyanga ezayo, kwaye liza kuxoxelwa eMgungundlovu.
Umdlali siswini weBafana Bafana, u-Andile Jali, ude wakhetha elona qela afuna ukulidlalela eMzantsi Afrika. 
Le ndedeba yaseMatatiele ikhethe ukudlalela iMamelodi Sundowns – apho ityikitye inkabankaba yesivumelwano seminyaka emihlanu yonke izolo. 
UJali, 28, ugaleleke eMzantsi Afrika kwisithuba seenyanga ezimbizi ezidlulileyo emva kokuphela kwesivumelwaso sakhe sengqesho neqela lebhola ekhatywayo laseBelgium. 
Kwizwekazi laseYurophu kwiminyaka emine edlulileyo emva kokuhlala ixesha elide kwi-Orlando Pirates awazibalula kuyo.
“Ndibuyele eMzantsi Afrika kuba ndifuna ukuphumelela iindebe – yiyo lo nto ndikhethe iSundowns. 
Ndiziva ndikhululekile njengokuba ndityikitywe yiSundowns,” utshilo uJali emva kokuqoshelisa yonke into izolo nomqeqeshi wakhe omtsha – uPitso Mosimane.
UJali ebeke wakhathazwa kukonzakala okungabhekelephi – kodwa ke ngoku uphile qete kwaye novavanyo lukagqirha luhambe kakuhle. 
“Ekugqibeleni, yonke into igqityiwe. Itsale ixesha elide le nto. 
Kodwa ke ngoku ndiza kuhlala ndikhululekile phambi kokuqala kwesizini entsha. 
Ndiphilile nasekonzakaleni – ndilungele isizini entsha emva emva kokupasa uvavanyo lukagqirha,” utshilo uJali.
UJali ebefunwa nangamaqela afana neKaizer Chiefs nePirates emva kokuba ohlukene neKV Oostende yaseBelgium. 
Usihlalo wePirates, ugqirha Irvin Khoza, uyibeke yacaca kwiveki ephelileyo into ethi uyamfuna uJali – kodwa isigqibo sakuthathwa nguye (umdlali). 
“Ndizimisele ukuwabonisa amajita ukuba angayenza le nto. 
Zininzi izinto endizifunde ngethuba ndidlala eBelgium,” utshilo uJali.
Nakubeni enethutyana uJali engasayikhabi ibhola – kodwa kulindeleke ukuba alwe ngejezi nabadlali abafana noHlompho Kekana, uTiyani Mabunda no-Oupa Manyisa awayedlala naye kwiPirates.
Aphiwe Dyantyi (C) of South Africa in action against Jonny May (R) of England during the rugby test match at the Ellis Park Stadium in 
Johannesburg, South Africa, 09 June 2018. EPA/KIM LUDBROOK
Nakubeni iiBhokhwe zoMzantsi Afrika bezihamba emva ithuba elide kwisigaba sokuqala somdlalo – kodwa kuyiwe kwixesha lokuphumla izinto seziguqukile. 
Ngosuku lokuqala likaSiyamthanda Kolisi ekhokela iqela lesizwe lombhoxo, izinto ziwahambele kakuhle kakhulu Amabhokobhoko emva kokubetha iNgilane ngo’42-39 kumdlalo wokuqala wovavanyo kwibala lase-Ellis Park Stadium ebeligcwele lime ngembambo ngorhatya namhlanje. 
Ukutsiba kweeBhokwe ngaphaya kweNgilane ebikhokela ngo’24-3 kuthetha ukuthi Amabhokobhoko akwazile ukuzibangula iimpazamo ezithile kwezo azenze kwiveki ephelileyo eMelika – apho abethwe yiWales ngo’22-20.
URassie Erasmus wenze iinguqu eziliqela kwiqela eliqale umdlalo kule mpelaveki. 
Omnye wabo badlali abathe banethamsanqa lokunikwa ithuba lokuqala umdlalo nguSbu Nkosi olithe xhakamfu ithuba ngokulala emgceni. 
Yindedeba yakwaNkosi elele emceni kuqala kumdlalo wanamhlanje. 
Lo nto inike amandla abadlali bakaRassie okuyicishilela iNgilane ebekubonakala ukuba inxaphile. 
Omnye wabadlali abazibonakalisileyo ibe ngu-Aphiwe Dyantyi.  
Ngaphandle kwamathandabuzo, uRassie Erasmus, uphilile omoyeni wakhe emva kokuba iqela lakhe limnike impumelelo yokuqala njengomqeqeshi weBoks.
Springboks 42 – Tries: Faf de Klerk, Sbu Nkosi (2), Willie le Roux, Aphiwe Dyantyi. 
Conversions: Handré Pollard (4). Penalties: Pollard (3).
England 39 – Tries: Mike Brown (2), Elliot Daly, Maro Itoje, Jonny May. Conversions: Owen Farrell (4). Penalties: Daly (1), Farrell (1).
INDEBE yeHlabathi yebhola ekhatywayo ( 2018 FIFA World Cup ) iyaqala namhlanje uLwesine umhla we14 kweyeSilimela 2018 kwilizwe laseRussia. 
Oku kuthetha ukuba iinkqubo zesiqhelo zeSABC1 ziza kuphazamiseka ngenxa yale tumente.
ISkeem Saam, iGenerations kwakunye noUzalo kuza kunyanzeleka zithuthele kwiSABC2 neSABC3 ngethuba lokuqhuba kolu khuphiswano de kube ngumhla we15 kweyeKhala. 
Amaxesha esiqhelo wona awatshintshwanga.
SKEEM SAAM – Sithuthela kwiSABC2 ngecala emva kwentsimbi yesithandathu ukususela ngomso uLwesihlanu umhla we15 kweyeSilimela.
GENERATIONS: THE LEGACY – Ithuthela kwiSABC3 ngentsimbi yesibhozo ukususela namhlanje uLwesine umhla we14 kweyeSilimela.
UZALO – Luza kudlala kwiSABC2 ngecala emva kwentsimbi yesibhozo ukususela ngomso umhla we15 kweyeSilimela.
IGenerations iza kufuduka kuqala ngenxa yosasazo lomsitho wokuvula iNdebe yeHlabathi namhlanje uLwesine.
Lo msitho wokuvula uza kusasazwa ngqo kwiSABC1 ngentsimbi yesithathu emalanga, nto eza kwenza kuchaphazeleke iinkqubo zesiqhelo. 
Umsitho wokuvula uya kulandelwa ngumdla wokuqala phakathi kweRussia neSaudi Arabia ukuqala ngentsimbi yesihlanu.
Bongumusa Mthembu wins the 2018 Comrades Marathon during the 2018 Comrades Marathon finish at Moses Mabhida Stadium, Cape Town on 10 June 2018. 
Iimbaleki zehlabathi bezibuthelene kwiphondo laKwaZulu-Natal kwangoqhiza namhlanje – apho bezikhuphisana ngamendu kolona gqatso lunembali etyebileyo ekwalilo elinomtsalane kwiimbaleki ezindala nezisakhulayo – iComrades Marathon. 
Kulo nyaka umdyarho weembaleki usuke eMgungundlovu (Pietermaritzburg) usiya kwelikabhanana – eThekwini (Durban). 
Emadodeni kwenzeke imbali ngethuba indoda yaphondo laKwaZulu-Natal, uBongumusa Mthembu, ephumelela emagqabini isihlandlo sesithathu kwiComrades Marathon. 
UMthembu, 34, ufike entanjeni ebiseMoses Mabhida Stadium emva kweeyure ezintlanu ezinemizuzu engamashumi amabini anesithandathu nemizuzwana (5:26:39).
Amadoda athe abelekeka kuMthembu aquka igqala loMzantsi Afrika, uDavid Gatebe, uMarko Mambo welizwe laseZimbabwe no-Erdward Mothibi. 
Bezikhamana emaxethukeni nasemaqhineni – kodwa uMthembu uzibonise iinjongo zakhe kwisithuba seshumi elinethoba leeKhilomitha. 
Uwashiye amadoda ezizigede emva phambi kokubhala iincwadi zembali ngokutsha namhlanje eThekwini.
Kanti kumanenekazi ibe ngu-Ann Ashworth walapha eMzantsi Afrika othe waphuma kwindawo yokuqala namhlanje. 
Intokazi yakwa-Ashworth ibaleke iiyure ezintandathu ezineshumi elinesihlanu nemizuzwana (6:15:34). 
Kwindawo yesibini ibe yenye intokazi yaseMzantsi Afrika egama linguGerda Steyn kulandele intokazi yaseRassia egama lingu-Alexandra Morozova. 
USteyn, intshatsheli yeTwo Oceans Marathon, noMorozova bazamile ukusukela u-Ashworth – kodwa ngelishwa bawe phantsi kwiinzame zabo.
Brilliant Khuzwayo of Kaizer Chiefs celebrates a goal during the Absa Premiership 2017/18 game between Ajax Cape Town and Kaizer Chiefs at Cape Town Stadium on 12 May.
Abaphathi bamaqela adlala kwi-Absa Premier Soccer League bathe saa iinzwane bekhangela abadlali nabaqeqeshi ngapha nangapha phambi kokuqala kwesizini entsha. 
Namhlanje i-Orlando Pirates ibhengeze amagama weziqwayi zabadlali abasemgangathweni ophezulu ebatyikityileyo. 
Kutshanje ikhasi lomnathi elibizwa ngokuba yi-IOL Sport lidize ukuba iPirates igacele ukutyikitya abadlali abafana neVincent Pule obekade ejongwe kakhulu yiKaizer Chiefs.
Abadlali ekulindeleke banxibe imibala yeBucs kwisizini ezayo nguBrilliant Khuzwayo oshiye iChiefs kutshanje, u-Abel Mabaso, uPaseka Mako noLinda Mntambo basuka kwiChippa United, uKudakwashe Mahachi usuka kwiGolden Arrows, uMeshack Maphangule usuka kwiBlack Leopards, uBen Motshwari osuka kwiBidvest Wits no-Asavela Mbekile obedlalela iMamelodi Sundowns.
IPirates ityikitye ihlokondiba labadlali abatsha ngoba inomsebenzi onzima ekufuneka iwenzile kunyaka ozayo kwiCaf Champions League emva kokuvala isizini ka-2017/18 ikwindawo yesibini emva kweSundowns. 
Abalandeli abaninzi bashiyeke bephoxekile emva kokuba iPirates ingakwazanga ukutyiki u-Andile Jali othathwe yiSundowns kwiveki ephelileyo.
“Ukuqinisa iqela yeyona nto ibiphambili kuthi njengokuba silindele isizini enzima. Sakubuya sipapashe ezinye iinkcukacha phambi kokuvulwa kwesizini entsha. 
Abadlali bakuqala amalungiselelo wesizini entsha ngomhla weshumi elinesibhozo kule nyanga yesiLimela,” utshilo ingxelo ekutshwe yiPirates ngale njikalanga.
Oyena mdlali otshisa bhe eMzantsi Afrika usecicini lokuya kudlalela elinye lamaqela aseYurophu. 
Zithe tshitshilili iindaba ezithi umdlali weMamelodi Sundowns, uPercy Tau ufunwa ngamaqela amabini waseNgilane – iBrighton neHove Albion. 
Bekusoloko kukho amahum-hum ngokuhamba kwalo mdlali weSundowns emva kokuba ethe wayinceda yaphumelela indebe yePSL yesibhozo kwisizini egqithileyo afake kuyo amagowuli alishumi elinesithathu. 
Akuphelelanga apho ngoba uTau uzuze amawonga aphambili kumsitho wePSL aquka elomdlali wonyaka, elomdlali ochongwe ngabanye abadlali nelomdlali ofake amagowuli amaninzi abelene nalo noRodney Ramagalela wePolokwane City.
Nangona kungekabikho nto ecacileyo okwangoku – kodwa iphephandaba laseBrighton ekuthiwa yiThe Argus, lithi lo mdlali uyafunwa. 
“Abantu abasemfuthweni wolwazi bathi iSeagulls izama indlela yokutyikitya lo mdlali waseMzantsi Afrika. 
Nangona kungekabikho nto ebekwe etafileni, nayo i-Albion inomdlali wothathela kuyo uPercy Tau,” itshilo iThe Argus.
UPercy Tau ngumdlali osezingeni eliphezulu futhi okulungeleyo ukudlalela amaqela amakhulu eYurophu emva kokuphekwa yenye yeencutshe zabaqeqeshi kweli lizwe – uPitso Mosimane.
Ukuba ilinge lakhe uTau lokuya phesheya kwelandle liyaphumelela, uya kulandela uKeagan Dolly odlalela iqela lebhola ekhatywayo laseFrance noBongani Zungu abaphuma ezandleni zikaPitso Mosimane. 
Kwisizini edlulileyo, uPercy Tau, ubonise ubuchule bakhe bokudlala ibhola ekhatywayo kakhulu kwisizini ephelileyo. 
Kwimidlalo emininzi udlale kakuhle xa edibene noKhama Billiat noSibusiso Vilakazi. 
Omnye umdlali ekulindeleke ahambe kwiSundowns nguBilliat nangona kungekacaci ukuba uya eYurophu okanye uya kwamanye amaqela amakhulu amfunayo afana ne-Orlando Pirates neKaizer Chiefs.
Njengokuba kulindeleke ukuba Amakhosi enze iinguqu phambi kokuqala kwesizini yePSL entsha – uBrian “Spiderman” Baloyi ubaqalele abo bazakuthi bakhululelwe. 
UBaloyi ukhululwa yiKaizer Chiefs kuba ingenazo iinjongo zokumsebenzisa kwakhona xa kuphela isivumelwano sengqesho empelanyanga yeSilimela. 
Isibhengezo ngokuhamba kukaSpiderman senziwe ngusihlalo weChiefs, uKaizer Motaung, izolo emalanga.
“Sithi masibulele igalelo elenziwe nguBrian Baloyi kweli qela ekwalikhaya lakhe. 
Ngethuba simsondeza eqeleni, sasineenjongo zokumgcina ixesha elide – kodwa ke uye wasixelela ukuba unezinye izicwangciso ngekamva lakhe. 
Simkhulule ngesihle kwaye sinethemba lokubambisana naye kwixesha elizayo,” utshilo uMotaung kwingxelo ekutshwe yiChiefs.
UBaloyi wasebenza nomqeqeshi woonozinti, u-Alex Revoredo, phambi kokusebenza kumaqela wabadlali abasakhulayo. 
Kulindeleke Amakhosi abhengeze umqeqeshi omtsha nabadlali phambi kokuphela kwale nyanga emva kokuhamba kukaSteve Komphela ongakwazanga ukuphumelela indebe kwiisizini ezintathu zilandelelana.
UMaswana ukhulele eBirha, ekhuliswa ngumakhulu wakhe. Uthi umakhulu wakhe nguye owamfundisa umculo.
“Umculo, isinxibo kwankqu nokuhamba ngeenyawo xa ndiseqongeni, yinto endikhule ndiyiyo.
Ndikhe ndahamba nefashoni nezinto esizibona kumabonakude, ezinefuthe lokuba sicinge ukuba le nto siyiyo ayinaxabiso,” kutsho uMaswana.
Le mvumi inecwecwe elithandwa kakhulu elithi Molo.
“Emva kokukhupha uMolo, kulapho abantu baye bathanda khona umntu endinguye nohlobo lomculo endiliculayo. 
Nam ndiye ndazazi emva kweli cwecwe ukuba ndifuna ukwaziwa ngomculo onjani,” kuncokola uMaswana.
Ukunyathela kwikhaya lakhe lokuzalwa, uMaswana uthi ikwayinxalenye yeCelebrating African Song Tour yakhe.
“Abantu belali yam bahlala kude edolophini kwaye zange bandibone ndicula. Zinqabile iimvumi eNgqushwa kwaye nabantwana abasakhulayo abazi nohlobo lwezixhobo ezisetyenziswayo xa kuculwa,” uMaswana encokola ngezizathu zokugoduka.
Uthi ngalo mhla we12 kweyeSilimela (June) eBirha, angathanda ukubona abahlobo bakhe bakudala, abakunomathotholo, emaphepheni nabasemculweni abasuka kwiindawo ngeendawo.
Le khonsathi ixhaswe yiConcert SA Mobility Fund neNational Arts Council.
UMaswana usandul’ ukutyunjelwa kwibakala leBest Adult Contemporary Artist kwiSouth African Afro Music Awards (SAAFMA). 
Kweli bakala ukhuphisana noSimphiwe Dana, uZonke Dikana, uMoneoa noBheki Nqoko. 
La mawonga kulindeleke abanjelwe eRhawutini kwiveki ezayo.
“Ukutyunjwa ndawonye kwakunye neemvumi endizihlonipha kunene nomculo wazo endiwuthanda ngendlela emangalisayo yinyhweba endingayithathi kancinci. 
Enkosi kwiSAAFMAs ngokundichonga nasekuncediseni ekwakheni ezi mvumi zinetalente engaka,” kuphawula uMaswana.
Kwiveki ephelileyo, uMaswana uye wabamba ikhonsathi eRestaurant La Cuisinette eseBeacon Bay eMonti.
Apha bekudibene abantu abanxanelwe ulonwabo nabebekhumbula umculo wakhe ngexesha lokuvalwa kwelizwe. 
Amatikiti wale khonsathi angaphaya kwekhulu aye athengwa onke zingaphelanga iiyure ezintathu. 
Nayo le khonsathi biyinxalenye yokhenketho alubiza Celebrating African Song Tour.
Kule veki, uMaswana uza kungena estudiyo nalapho apheka khona icwecwe lakhe elilandelayo.
Eli cwecwe liza emva kokuba ekhuphe iDVD yakhe ethi “Live At The Guild Theatre” ayishicilele eMonti ngo2018.
Okukuqala embalini yomculo, iDVD kaMaswana ifumaneka nakwi-USB.
Ilanga litshone endleleni, sendimkhumbule uZintle. Hamba kahle moto sendimkhumbule, ngoba mandihleli naye kubamnandi. 
Le yingoma entsha kraca yeNkunz’ encane ethi Ndimkhumbule.
INkunz’ encane ingene estudiyo kwinyanga yoKwindla ikunye noSolwazi oyimvumi yaseMzimkhulu, kwaphuma le ngoma imnandi kunene yeMaskandi.
Le ngoma sele ifumaneka kuzo zonke iivenkile zonxibelelwano lweintanethi.
“Le ngoma ndiyenze kuba ndingakhange ndikhuphe ngoma kunyaka ophelileyo ngenxa yeCovid. 
Abalandeli baye bacela ukuba ndikhuphe nokuba inye, ndasele ndisenza njalo,’’ kutsho iNkunz’ encane incokolela I’solezwe lesiXhosa.
“Ndisebenzise igama likaZintle kuba iligama elingene lula kule ngoma,” kubalisa iNkunz’ encane ngale ngoma iyibhale ngokwayo.
INkunz’ encane ithi abantu xa bemamele le ngoma soze bangabakhumbuli abo bancuma nabo.
INkunz’ encane, egama lokuzalwa inguSilungile Mralatya, ngunyana wegqala lemvumi yeMaskandi uNkunzemdaka.
INkunz’ encane, 26, izakhel’ udumo ngengoma ezifana nePalamente nethi eMampondweni.
Ezi ngoma zidlalwe kakhulu koonomathotholo abaquka iTruFM noMhlobo Wenene. 
Le nzalelwane yaseNkantolo, eMbizana, iza kukhupha ividiyo yale ngoma kungekudala.
INkunz’ encane ithi ixakekile isebenza kwiEP eza yikhupha ekuzeni kuphela konyaka.
“Andifuni mntu oza kuphoxeka, ndifuna wonke umntu ayonwabele. 
Ndithathe ixesha ukusebenza kuyo,” kutsho iNkunz’ encane.
INkunz’ encane ikwadize ukuba iceba ukukhupha icwecwe elihlonipha uyise uNkunzemdaka nanjengoko edlale indima enkulu kuthando lwakhe lomculo wesintu.
Le mvumi ithi ikwanawo nomdla wokusebenza neemvumi zolunye uhlobo lomculo ofana negospile.
“Ndifuna nokuvula inkampani yam yokuvelisa izakhono zolutsha olunomdla wokucula,” kutsho iNkunz’ encane, ekwaliphelo kuyise kuNkunzemdaka.
Zikhangelele le ngoma kwiivenkile zeintanethi.
NGOMSO, uLwesihlanu umhla we7 kuCanzibe 2021, yeyokuqala iEbubeleni Fashion Show eGqeberha.
IEbubeleni Fashion Show yokuqala kulo nyaka iyinxalenye yokubhiyozela iminyaka elishumi eqhuba umnyhadala womculo weEbubeleni eMpuma Koloni.
Umnyhadala we-Ebubeleni khange uqhutywe phambi komndilili kunyaka ophelileyo ngenxa yentsholongwane yekhorona. 
Lo mnyhadala uye waqhutywa kumabonakude.
Abaququzeleli balo mnyhadala bathi kulindeleke nangomso kube kuhle kwiqonga leFashoni yeEbubeleni.
“Ngethuba kuvalwe zonke iingcango zolonwabo kunyaka ophelileyo, iEbubeleni yeza nomnyhadala womculo owaboniswa ngobuxhakaxhaka bale mihla nakumabonakude, waze watsala ababukeli abangaphaya kwe400 000. 
Eli qondo kulindeleke libuye nakwiFashion Show ngomso,” kutsho abaququzeleli.
IEbubeleni Fashion Show iza kubanjelwa kwisakhiwo iTramways, eGqeberha.
Lo mnyhadala weFashoni wenziwe wayimpumelelo yiPresidential Employment Stimulus Programme yeNational Arts Council of South Africa.
“Sinqwenela ukubanegalelo ekukhuthazeni iyantlukwano ngokobuchule eNelson Mandela Bay ngokukhulisa icandelo lezefashoni kulo mmandla; ukudala ibango lentengiso ngokunika abayili beempahla bendawo yethu ithuba lokuvezwa kubathengi belizwe nakwabeendaba, senze ingxolo yefashoni kulo mmandla, kuvuse umdla wabakhenkethi bangaphandle ukuba bandwendwele isixeko sethu kwaye sibekwe kwinqanaba leWorld Fashion Capital, ” kutsho uMarc Mahambehlala onguSihlalo weEbubeleni Festival Projects NPC (Non-Profit Company).
Yena uNamhla Fihla ongumyili weempahla nokwalilungu lebhodi Ebubeleni Festival Projects NPC uthe: 
“IMpuma Koloni inabayili abaninzi abaselula abanetalente, ingakumbi abo baphumelela kwiiyunivesithi kodwa bayakhathazeka kukungafiki ndawo ukubonisa izinto zabo, baphele beshiya amakhaya abo besiya kwiidolophu ezinkulu. ”
Abayili bempahla baye bamenywa ukuba bangenise umsebenzi wabo wakutsha nje, iiprofayili zabo nokukhuthaze olo yilo lwabo.
UMahambehlala uthi bafumene malunga nabayili abanomdla abangama89 abafake izicelo zokubonisa ngemisebenzi yabo.
“Abagwebi abaphuma kwicandelo lefashoni baye baqwalasela ezo zicelo baze bakhetha abayili abalishumi kuphela, ngabo abaza kubonisa ngomsebenzi wabo. 
Bonke abayili baza kuxhamla kwitasi yeEmployment Stimulus Programme,“ kutsho uMahambehlala.
IiModeli kulindeleke zibonise ngale misebenzi ngomso.
Lo mnyhadala uza kubanjwa phantsi kwemigqaliselo yeCovid-19.
Umdlali kamabonakude uMasasa Mbangeni kwakunye nomsasazi uSamora Mangesi, baza kubhexesha lo mnyhadala.
Amatikiti aphuma nesidlo nesiselo axabisa iR400. Ukuzigcinela eyakho indawo thumela imbalelwano kwa: tickets@ebubelenifest.co.za.
NEYIPHI imizamo yethu, uThixo uyayibona.
Lo ngumyalezo oqulethwe yingoma entsha kaDJ 6teen ethi ‘Uyayibona’.
Le ngoma, esandul’ ukukhutshwa kutsha nje iluhlobo lweAfro House.
Kule ngoma uDJ 6teen usebenze nemvumi yaseLimpopo ethetha ulwimi lwesiVenda kodwa ecula le ngoma ngesiXhosa.
Encokolela I’solezwe lesiXhosa, uDJ 6teen uthi waziwa ngomculo womjayivo ikakhulu.
” Ndenza umculo womjuxuzo, kodwa ngoku ndifuna ukwenza into eyohlukileyo kuleyo ndaziwa ngayo.
Kodwa phambi kokuba ndaziwe ngenye into ndifuna ukwaziwa ngomculo womjuxuzo,” kutsho uDJ 6teen.
UDJ 6teen waqala ukwenza umculo ngo2009 eseThekwini, efundiswa nguNjabulo waKwaMashu.
Uthi akaqali ukukhupha umculo kodwa esebenza neeprodyusa ezohlukeneyo ngoko.
“Ngoku ndizenzela ngokwam ngesingqi sam, ” utshilo.
Ebalisela I’solezwe ngokuthe vetshe ngomyalezo ophethwe yile ngoma.
“Ndisebenze nemvumi egama linguChandu. Wenza izifundo zomculo kwiYunivesithi yaseKapa (UCT).
“Nokuba kunzima kangakanani na, umsebenzi wethu kukuhlala sibambelele ethembeni nokukholelwa koko sifuna ukuzuza. 
Ukuba sikholelwa ngokwenene ukuba uThixo uhlala ekho kwihambo yethu eya empumelelweni, akukho nto enokuba ngumqobo ekuqaqambeni kwetalente 
esiyiphiwe nguYe, ” kutsho uDJ 6teen.
UDJ 6teen uzelwe enguThembinkosi Phalali, ezalelwa kwidolophu yaseRobertson eNtshona Koloni.
IRobertson yaziwa ngeminyhadala yolonwabo efana neWacky Wine neWine On The River.
Uthi uphulaphula wonke umculo omnandi, ikakhulu umculo weHouse, owaMapiyano, iHip Hop nePop yala maxesha.
Uthi ukhulele kusapho oluwuxabise kakhulu umculo.
“Ngoko ndikhule ndisiva umculo weBubblegum ofana neDalom Kids, uSplash neChick to Chick.
Bendimamela nomculo wegospile, irap neRnB,” kutsho uDJ 6teen okwangumsasazi kanomathotholo.
Usasaze koonomathotholo abafana neRedcap Radio, iTruFM neHeart FM.
Uthi akakasebenzi kwicwecwe elipheleleyo okwangoku, esithi kodwa angakhupha iEP kungekudala.
Xa ufuna ukuzivela nawe kolu ncuthu lwengoma ungazikhangelela kuYouTube, kungenjalo ukhangele uDJ 6teen kwikhasi lakhe elingu: @realdj6teen.
Mhlawumbi kudala uzibuza ukuba ngubani lo Ben 10 kaMam’ uMadlala othetha isiXhosa kuZalo, 
ngethamsanqa I’solezwe lesiXhosa limkhangele lamfumana esaxakekile kwezo zitalato zakwaMashu.
Eli tyendyana nguOthembele Nomgca, inzalelwane yaseBhungeni, eFlagstaff eMpuma Koloni.
UNomgca, ominyaka engama20 ubudala, udlala indima kaBongz kulo mdlalo oboniswa rhoqo ngokuhlwa phakathi evekini kwiSABC 1.
UBongz lo, owaqala ukubonakala kuZalo kunyaka ophelileyo, nguBen 10 omtsha kaMam’ uMadlala kulo mdlalo othandwa kunene eMzantsi Afrika.
UBongz ligatyana lomfana ovela emakhaya eMpuma Koloni, ebaleka impathombi yabazali bakhe, ugaleleka kwelaseThekwini ngelifuna ukuzibophela amaxonya ukuze naye abe ngumntu ebantwini.
Akukho nto ubomi basesitalatweni obungamfundisanga yona.
UNomgca, oqale kunyaka ophelileyo ukubonisa isakhono sakhe kuZalo, udlala indima yakhe yokuqala ngqa kumabonakude.
Akuphumelela iMatriki ngo2017 eKokstad eminyaka ilishumi elinesithandathu, uNomgca wakhetha ukuyokwenza izifundo zeDrama and Production eDurban University of Technology (DUT), apho wayesabela kubizo olwamfikela ekuGrade 11. 
Kulapho aye wadibana nabanye abadlali bakamabonakude abaziwayo abafana noWiseman Mncube (Sibonelo kuZalo) noThobani Nzuza ( owayenguKhehla kuZalo).
Ubalisa athi ukhule engenamnqweno wokuba ngumdlali kamabonakude.
“Bendizithandela umculo nombhoxo. Kodwa phaya kuGrade 11 ndanento ethanda ukubukela Ityala lamawele, ndilinganise umlinganiswa onguPhekeza esikolweni, lwaqala apho ke uthando lwalo msebenzi ndiwenzayo ngoku,” kutsho uNomgca.
Kunyaka kaNomgca wesithathu eDUT, uye wazifumanela iMizan Casting Agency, oku kuye kwangunobangela wokuba afumane indawo kuZalo.
“Ndandisele ndizixelele ukuba ndibuyela ekhaya eMpuma Koloni kuba yayiza kubayiLockdown. 
Kodwa ndaye ndathathwa kuZalo emva kokuya kuvavanyo (audition). Indima kaBongz ngoko yayingeyomfana nje ozizamelayo, othengisa iimpahla,” kubalisa uNomgca.
Uthi ukungasokoli ukungena kuZalo kwamenza wasithemba nangakumbi isakhono sakhe.
Uthi ukudlala noomakhwekhwetha ebekade ebabona kumabonakude abafana noWiseman Mncube, ooJet Novuka nooBaby Cele kumenza azive ethobekile.
“Ndiziva ndithobekile, kwaye ndinoloyiko, ndingakholelwa ngamanye amaxesha oku kuyenzeka ngokwenene,” kutsho uNomgca.
Uthi usondelene nabo kakhulu oogxa bakhe nanjengoko engumntu othanda wonke umntu.
“Ndivana nabo nabasebenza ngemva nanjengoko ndinomnqweno wokuprodyusa nam ngenye imini,” utshilo.
UNomgca uthi ukudlala indima kaBen 10 kukhona okumfundise kona.
“Kundifundisa ukuba abantu bohlukile, uthando alunanto yakwenza neminyaka yokuzalwa kwaye umntu angathanda nokuba ngubani, mngakanani, ngowesiphi isini,” kutsho eli tyendyana, nangona lisithi lona belingeke lithandane nomntu ongangoMadlala njengoBongz.
Uthi khange akufumane kunzima ukudlala njengoBen 10 womntu omdala kuye nanjengoko efumene uqeqesho lokuqheliswa oku, ekwathi noNtombifuthi Dlamini odlala njengoMadlala umenzela umsebenzi olula nanjengoko bencokola amaxesha amaninzi.
Ukwathi xa lifikile ithuba lokuphuza uMadlala akayi kubamba mzimba okanye akubone kunzima nanjengoko uza kube esenza oko kulindelekileyo kuye emsebenzini.
Eli tyendyana lithi akukabikho ndima apho kufuneka bephuzene noMadlala nanjengoko iselixesha leCovid-19.
UNomgca, oligqibelo kubantwana abasixhenxe, oosisi abahlanu nomntakwabo, uthi nguye nomntakwabo abalandele ikhondo lobugcisa.
Umntakwabo uMasithembe yimvumi yomculo weOpera ekwadlala ipiyano nemarimba.
Uthi abazali bakhe bamvumela ukuba ayokufunda izifundo zeDrama noxa nje babenomqweno wokuba enze izifundo zomthetho.
UNomgca ukwaqeqesha italente esakhasayo eMizan Casting Office eThekwini, esebenza noLindokuhle Masondo noTumisang Bosuga, bencedwa 
nguMlawuli weMizan uThemba Zuma.
Uthi umzuzu nomzuzu awufumanayo ubulela amandla oMdali nanjengoko ekhule engumntwana obekhathaza ngokwempilo.
Uthi okona ohluke kango kuBongz amdlalayo kukuba yena uyawoyika amantombazana, ukugqula intombazana kunzima kuye.
“Yeyona nto ndikhule ndiyoyika,” utsho efile yintsini.
“Ndiyakuthanda ukuthetha nokonwabisa abantu, leyo yinto endicinga ukuba sifana ngayo noBongz.”
Ungamlandela uOthembele kumakhasi onxibelelwano.
IINYEMBEZI, ingoma esandul’ ukukhutshwa nguBlackSpade ekunye noTeeTee, ibalisa ngeenyembezi ezibangelwe yintlungu yasemphefumlweni, ilahleko kwaneenyembezi eziqhutywa luvuyo.
UTeeTee udume ngengoma ethandwayo ethi ‘Relationship’.
Le ngoma, ephume kwinyanga kaDisemba, sele ifumaneka kuzo zonke iivenkile zeintanethi kwaye idlalwa kumabonakude nakoonomathotholo abaliqela.
Le yenye yeengoma ezimnandi zomjuxuzo ezenziwa nguDJ BlackSpade.
Ebalisela I’solezwe lesiXhosa ngale ngoma, uDJ BlackSpade uthi yenziwe kanye ngethuba esiva kabuhlungu ngenxa yokushiywa ngumama wakhe, kwaye nalowo ulilizwi kule ngoma uTeeTee ngaxeshanye eshiywe ngowakhe umama.
“Ikwayingoma ebalisa ngeenyembezi zovuyo kodwa nezo zokubandezeleka,” kubalisa uDJ BlackSpade.
UBlackSpade, onkaba ikwilali yakuDoti eDutywa, ogama lakhe lokuzalwa inguSabelo Gaqazele, ikwanguye owaxuba kamnandi ingoma kaElaine ethi You’re The One.
Le DJ, 37, yaqala ukubonisa umdla emculweni iseneminyaka elishumi elinesihlanu.
“Ngethuba ndineminyaka elishumi elinesixhenxe ndisenza iMatriki eIdutywa School of Excellence – ndaye ndathengelwa izixhobo zomculo (sound system) ngumninisikolo,” kubalisa uBlackSpade.
Ngenxa yothando lomculo, uDJ BlackSpade waye wangena kwisikolo sokufunda banzi ngomculo iGallo Music Production, kodwa waphinda waphuma engagqibanga apho ngenxa yeemeko zokuswela imali.
UDJ BlackSpade, waziwa nanjengomnini wendawo yentselo nomjuxuzo iBlackspade Club eyayiseQuigney eMonti.
UDJ BlackSpade udize ukuba ukususela ngoku ukuya phambili uza kugxila kwiingoma eziqaqambisa ulwimi lwesiXhosa.
Usebenze neeDJ eziliqela ezaziwayo kumaqonga ohlukeneyo.
“Ndifuna ukugxila kwiingoma zesiXhosa, ndibonge iziduko namaqhawe akwaXhosa afana noMandela, ooBiko, ooHani nafana nomam’ uNoxolo 
Grootboom,” kudiza uDJ BlackSpade.
Ukanti sibhala nje, uBlackSpade umatasatasa neDa Hustler Album Tour nalapho azisa ngecwecwe lakhe elitsha iDa Hustler kwiindawo ezohlukeneyo.
Kweli cwecwe kukho iingoma ezifana noEmonti kwakunye nethi Abalele. 
Kwezi ngoma usebenze noNombila, uTeeTee kwakunye noSlogan.
Ukanti ingoma yakhe entsha ethi Iimpendulo, nathi ithetha nomsebenzi wezinyanya, kulindeleke iphume ekuzeni kuphela konyaka.
UBlackSpade, osele ezinze eRhawutini emva kokucelwa nguJub-Jub ukuba ayokusebenza naye, ukhuthaze abatsha abanomdla wokungena emculweni 
ngelithi baye esikolweni.
“Mabaye esikolweni, bafumane iziqinisekiso nakwezinye izakhono. Umntu makawenze umculo njengento ayithandayo esazi ukuba asiyi kubeka isonka etafileni ngawo sonke.”
UBlackSpade uthi uzibona enguDJ Black Coffee wangomso, enyathela amazwe ngamazwe.
UTHANDO lokudlala eqongeni olwaqala u-Uphile Bongco eseyintwazana eminyaka emithandathu kuphela, ngoku lubonwa zizigidi ngezigidi zabemi boMzantsi Afrika.
UBongco udlala indawo kaPoloko oyintombi kaMamba kumdlalo kamabonakude iScandal!.
Waqala esikolweni samabanga aphantsi ngethuba isikolo sinomdlalo weqonga obizwa Alice in Wonderland. Ukususela ngoko, wazazi ukuba wenza into ayithandayo.
Encokolela I’solezwe lesiXhosa, uthi kulo mdlalo weqonga wayedlala indima ephambili.
“Ndikhumbula ndingakwazi ukucacisa ukuba yintoni oko ndandikwenza, kodwa endandikwazi yayikukuba ndenza into endiyithandayo. 
Ukunxiba umzimba womnye umntu, ndibalise ibali lakhe kwazala uthando lwezobugcisa,” kubalisa uBongco.
Uthi nangona ekhuthazwa kukubona kumagqala emidlalo kamabonakude afana noVatiswa Ndara, uMasasa Mbangeni, uBrenda Ngxoli noMoshidi 
Motshekgwa – kodwa utsalwa umdla kokwenziwa bubugcisa bokubalisa ibali.
“Okukhona ndifumanisa malunga nobugcisa bokubalisa amabali kunye nemisebenzi yayo – ekukonwabisa, ukufundisa kunye nokuphilisa – 
kulapho ndaba nomdla ngakumbi wokufunda kabanzi ngeli candelo ukuze nam ndenze oku ngenye imini.”
UBongco, 24, uzalelwe waze wakhulela eGqeberha. 
Ufunde kwiYunivesithi yaseRhodes nalapho aphume nesidanga seBA in Drama and Psychology kuquka nesidanga seeHonours kwiDrama.
Eli gqiyazana, elikwangumqondisi wemidlalo yeqonga, umbhali kwanemvumi, yintombi kumakhwekhwetha womsasazi woMhlobo Wenene FM uZolani Bongco.
Uthi ukuba notata ongumsasazi kuko okumkhuthaze nangakumbi, kwaze kananjalo kwamenza wafumana inkxaso ekhaya xa efuna ukungena kwicandelo lezobugcisa.
“Utata walandela umsebenzi kwikhondo elibonwa ‘njengelingazinzanga’ kuba usasazo yeyona nto wayenomdla kuyo.
“Ngokuba ke bekuqonda kwaye ekuxabisile ukulandela ikhondo umntu alithandayo, waye walamkela kwaye walixhasa iphupha lam lokuba kwiqonga lobugcisa. 
Umama wam, ongutitshalakazi, naye uyakukhuthaza kakhulu ukulandela iphupha, ngoko ndizibona njengonethamsanqa ukuba nabazali abanjengabo, ” kutsho uBongco.
Kodwa uBongco, okwaqeqesha ulutsha olunomdla kwimidlalo yeqonga, nolo lusesesikolweni, akafuni kwaziwa njengentombi kaZB ongumsasazi nje kuphela, kodwa ufuna imisebenzi yakhe izithethele.
“Ndifuna umsebenzi wam uzithethele kwaphambi kokuba ndizichaze ndingubani. 
Ndizama kangangoko ukufihla ifani yam kwiincoko, de ndibe ndiyabhaqwa,” kutsho uBongco ehleka.
Uthi indima yakhe kwiScandal! yeyokuqala kumabonakude, kwaye oko kuyamchulumancisa.
Encokola ngoPoloko amlinganisayo kwiScandal, uthi akuthandayo ngalo mlinganiswa kukuba uzimisele, uzithembile kwaye unentshisakalo.
UBongco uthi kwiminyaka emihlanu ukuya kwelishumi ezayo uzibona ebuyela kokwabo eGqeberha eyokuvula inkampani nestudiyo sokuphuhlisa italente yabatsha.
Ungambukela kwiScandal! rhoqo kwi-e.tv phakathi evekini, okanye umlandele kumakhasi onxibelelwano kwezi ndawo:Instagram: @upile_uthixo noTwitter: @upile_uthixo
ITYENDYANA laseQonce elingenele ukhuphiswano likaMr South Africa lifuna ukuchukumisa izazela zolutsha lwasezilalini.
USinethemba Mdunyelwa, 32, uthi ngokungenela uMr SA 2021 ufuna ulutsha luphakame, luphathelele ekufezekiseni amaphupha walo.
Encokolela I’solezwe lesiXhosa kule veki, uMdunyelwa, ophakathi kweenzwana eziselula ngokweminyaka nezingenele uMr SA 2021, uthi eli lithuba lokuba abo basebatsha baqalise ukusebenza kumaphupha abo.
Le nzalelwane yaKwaMadliki, eMount Coke, eQonce, ithi kuMr SA iyokuphakamisa isibane sabatsha abasezilalini.
“Ingakumbi njengokuba ndizalelwe ezilalini ndafunda khona, ndifuna ukubabonisa ukuba oko akuyi kuba ngumqobo ekufezekiseni loo maphupha banawo,” kutsho uMdunyelwa.
UMdunyelwa, osele ezinze eRhawutini akayomodeli nje kuphela, koko uyaziwa nakwimidlalo ethile kumabonakude.
Udlale iindinyana kwimidlalo efana neThe Queen, Isibaya nakwi-Omen.
Wakhe wangenela ukhuphiswano lokucondoba iCollective Model Hunt eNelson Mandela University ngo2018, nalapho waye waphuma kwindawo yesibini.
Uthi kudala elwazi ukhuphiswano lukaMr South Africa, kodwa ucinga ukuba elona thuba lakhe leli.
“Ndimele indawo yam yasezilalini, iphondo leMpuma Koloni noMzantsi Afrika uwonke.
“Ndikwafuna ukuba abatsha bahambele kude kwiintlobo ezininzi zeziyobisi bagxile kumaphupha abo, ” kutsho uMdunyelwa, othi ufuna ukuba nguMr 
SA wokuqala ozalwa eMpuma Koloni.
Uthi ukhuphiswano olufana noMr SA alikhangeli buhle kuphela, kodwa likwafuna abo bakwazi ukucinga.
Imbonakalo yakhe uthi uyigcina ngokuzilolonga yonke imihla, kwaye atye ukutya okusempilweni.
UMr SA uza kubanjwa xa kuphela lo nyaka.
Xa ufuna ukuvotela uMdunyelwa, bhala umyalezo othi MRSA56 uthumele kwinombolo engu-40439.
INOKUBA apho akhoyo uBetusile Mcinga udlakadlaka kukuyucwa ngabo bazibiza njengabafundi baseWalter Sisulu University (WSU) kwikhasi lakhe likaFacebook.
Okuqale ingumbhalo okhangeleka njengesiqhulo kuFacebook kaMcinga, ubangele kugityiselwane ngamatye ezithuko, “abafundi” beli zikomfundo bethutha le mvumi ngezingakanani zona izithuko.
UMcinga ubhale kuFacebook wakhe izolo esithi “Kuthiwa la Hippo yamapolisa eWSU itshiswe lilanga”.
Hayi ke yeka ukukhwela bezehlela kule mvumi yeGospile, bambi beyityhola ngokuhlekisa ngentlungu yabo ngelixa abanye babo bebengaboni xabanisa kulo mbhalo kaMcinga.
Ebhala oku nje uMcinga, abafundi baseWSU kwikhampasi yaseMthatha babambe uqhankqalazo ngoMvulo bekhalazela imiba eliqela echaphazela bona, nekukhokelele kudulubhentsu olubangele kutshiswe isithuthi samapolisa sohlobo lweNyala , konzakala namapolisa.
Oku kubangele zivalwe mba zonke iikhampasi zeli zikomfundo, kwabanjwa nomfundi waseWSU onama24 eminyaka ngokoyamene nesi senzo.
Abo babanga ngelithi ngabafundi baseWSU bakhale ngokuba le mvumi “ihlekisa ngentlungu yabo” phofu babe nabalandeli bakaMcinga bengamyekelanga.
Le ngxokolo isaqhuma kwizitalato zikaFacebook kaMcinga.
Nayo le mvumi kaUzundithwale ithande ukungaphumi ekuthetheni, kwaye ibonakala ikonwabele oku.
Kwiveki ephelileyo, abo bangamalungu eLGBTQI+ kwanabaxhasi besi sizwe simibalabala, bahambe nale mvumi yeTaru Lakho ngomgca.
Kaloku uMcinga ubhale kwikhasi lakhe likaFacebook esithi “Good Night to all Gays and Lesbians and that LGQ what what community ❤👍.”
Oku kubangele ingxoxo etshisayo, bambi bemtyhola ngokukhamis’ atyhale okanye ukungabahloniphi abo bathandana besini-sinye kuba engababhalanga kakuhle oonobumba beLGBTQI+.
Akaphelanga mandla uMcinga, uziphendulele, etyhola abo bamxwaxwayo njengoophuma silwe abaxhwaleke ngokwasemphefumlweni.
Tsiiiii! Pheza Nduna uza kuba neenduma!
IINTANDANE kwiqonga lomculo loMzantsi Afrika, ingakumbi kunyaka ka2020, uMaster KG neNdlovu Youth Choir, baza kube bebukelwe lilizwe nehlabathi lonke xa betshintshisana ngeqonga eRobben Island.
Le khonsathi, eza kusasazelwa ihlabathi lonke (live stream) isindlekwa yiAfrica Rising ibambisene neLive Love, enjongo zabo ikukuqokelela ingxowamali eza kunceda iziganeko zasesidlangalaleni kwaneqonga lolonwabo emva kokuntlithwa kukugaleleka kwentsholongwane yekhorona.
Iimali eziqokelelweyo ziza kuya kwiFeed Our Crew – eliphulo lokunceda amagcisa angesosigxina kwanamaphulo oluntu asokolayo, kutsho abaququzeleli bale khonsathi.
Encokolela I’solezwe lesiXhosa ngale mini, umququzeleli wale khonsathi, uCraig Bright, uthi lo mcimbi oza kubanjwa nge25 kuTshazimpuzi (April) uza kuqala ngentsimbi yesine ukuya kweyesithandathu emalanga.
“Kuza kutshila iNdlovu Youth Choir yodumo lweAmericas Got Talent, eza kukhokelela kwingoma eyaduma umhlaba wonke kaMaster KG ethi Jerusalema,” kutsho uBright.
“Asivumelekanga ukuba sibambe iziganeko ngenxa yalo bhubhane, ngoko sicinge ukuba usasazo ngqo (live stream) lweemvumi ezimbini eziphum’ izandla kwindawo yembali efana neRobben Island, kuza kwenza ihlabathi liqaphele ukuba sidinga uncedo ukuze sigcine ubugcisa nenkcubeko iphila eMzantsi Afrika, ” kutsho uBright.
Esi siganeko solu suku siza kusasazelwa ihlabathi felefele, kwaye usaziwayo woMzantsi Afrika, uMaps Maponyane uza kube engumbhexeshi waso.
“Sinethemba lokufikelela kuluntu lwehlabathi, singaqhayisi ngeemvumi zethu nenkcubeko yethu nje kuphela, kodwa siqhayise nangelizwe lethu elihle,” utsho lo mququzeleli.
Uthi xa uluntu lwehlabathi livumelekile ekukhenketheni kwakhona, unethemba lokuba uMzantsi Afrika uya kube usezingqondweni zalo.
”Sikwathemba ukuba sakuqokelela imali kangangoko sinako ukuze sixhase icandelo lolonwabo oluqhwalelayo kungoku nje. 
Sileli qonga asinikwanga nkxaso ngurhulumente wethu kwaye asikhethanga ukuwuthathela ezandleni zethu lo mba,” kutsho uBright.
Abaququzeleli bakwathi noxa nje le khonsathi ifelefele, uluntu luyacelwa ukuba lufake isandla online ngemali ebubuncinane buqala kwiR30.
Elowo nalowo othe wafaka isandla senkxaso uza kufakwa kwidraw ukuze aphumelele ukuba kwiVIP eRobben Island ngomhla wekhonsathi, kwangaxeshanye inkxaso yakhe ingene kwingxowamali yokunceda uluntu olusweleyo.
Rhoqo sicoce isixhobo sakho. Coca i-dome (incam eyenziwe ngeplastiki engqukuva ekupheleni kwethumbu) sebenzisa ibrashi ephuma nesixhobo esi. 
Coca ithumbu eli ngenkathalo ngokuthi ulikhuphe. 
Khupha ithumbu lokucoca ucoce ukhuphe ubumdaka. 
Yosula umphandle we-dome nethumbu ngevasilaphu efumileyo.Qinisekise ukuba yomile phambi kokuba uyibuyisele kwisixhobo. 
Icala eli linomlilo lesixhobo lingakhe lidibane namanzi, lonto ingenza sonakale isixhobo. 
Wenze kakuhle ngonxiba isixhobo sakho sokuva iveki yonke!
INCWADI entsha ethi ‘Zigqitywa Kuhlwile, Zibonwe Liwuhlabile’ yingqokolela yamabali amafutshane ebhalwe yinzalelwane yaseSajonisi uMzoli Mavimbela.
Le ncwadi, enamaphepha ayi149, ayi16 kuwo yimixholo ezothando, iinkolelo ngokuthakatha okanye ukuthakathwa, iziyobisi, urhwaphilizo namanye ke amabali agudle isimo sentlalo yamaMpondo anganeno naphesheya kweQawuka eSajonisi.
“Umbhali uyiphandisisile yonke imixholo yawo, isekelezelwe kwiziganeko zobomi bokwenene,” kutsho uMavimbela encokolela I’solezwe lesiXhosa ngale ncwadi.
Le ncwadi ipapashwe ngesibonelelo senkxasomali yokuzipapashela yakwaNational Library of South Africa.
Kwibalana lokuqala elisihloko sithi uSifologu, umbhali uzinxibise izihlangu zomlinganiswa ophambili, okhulele phantsi kwempathombi kanin’ 
omncinci njengoko uyise uSifofololo wamfumana eThsorweni kwintombi yeBala.
“Emva kwentlukumezeko ende, unin’ omncinci emphethe mbengwana ziye zajika izinto, ubomi balo mfanyana babhetelana emva kokuba ethathwe liKomkhulu lakwaNjilo, eMampondomiseni. 
Sithetha nawe nje unguGqirha ophume izandla,” uMavimbela usibalisela ngamabalana aqulethwe yile ncwadi.
Ibalana le-15 elisihloko sithi uDingindawo lithetha ngobomi bokwenene bomhlobo wombhali owaphela ephambaniswa ngamagqwirha.
“Kuba ekrelekrele ekramza kwanto ezizifundo phambi kwakhe eWSU. 
Amagqirha nabathandazeli baseMajola eSajonisi naseThombo bazama ukumbuyisela ebuntwini kodwa kwacaca ukuba kuntlanga zimka nomoya, iqhinga lokumnyanga limke nenja. 
Xa uhambahamba kwisitalato iChattam eMthatha akuyi kothuka, gxebe uya kothuka xa ubuliswa lelo geza labumini libetha ntsunte (lihamba ze), ” kubalisa uMavimbela.
Le yincwadi kaMavimbela yesine. 
Ngaphambili ukhuphe ethi Chosi Ntsomi (Iintsomi ezipapashwe ngo2016 ngabakwaMbana Designs and Printing eKapa), emva koko ulandelise ngethi 
Zezani na ezi zililo?(Imibongo epapashwe ngo2019 ngabakwaMbana) nenye ethi Masibuyel’ eMbo, Konakele Phi Na?
“UMasibuyel’ eMbo luncwadi lwemveli oluluhlobo lwe-ethnografi, apho kuphandwe kuqanyelelwa ngeencwadi esezipapashiwe, imithombo yolwazi efana nee-akhayivu, amaphephandaba, udliwanondlebe neenkcubabuchopho zamasiko nezithethe zakwaXhosa kwakunye namava ombhali ngala masiko, amachiza esiNtu, iintlobo zeengoma nemidaniso yakwaXhosa, unqulo lweminyanya kunye nokubaluleka kotywala besiNtu kwaXhosa. 
Yona ipapashwe ngo2021 nguWeza Home Publishing eRhawutini. “
UMavimbela ngunyana wokuqala kubantwana abane bakaMam’ uNodumo Bangani intombi yakwaKhiwa eMajola. 
Utata wakhe nguTat’ uZolani Mavimbela, wakwaFaku kooNyawuza baseNgxongweni eSajonisi.
UMavimbela, 31, ufunde kwizikolo ezifana neLuphaphasi J.S.S, eMevana J.S.S naseMtyu J.S.S. Aphezulu wawenza eZanokhanyo naseGcinumthetho S.S.S.
Imfundo enomsila wayithi rhabu eWSU ngo2010 apho wayelinga iBSc. Environmental kodwa waphela eyokwenza iBachelor of Social Work eNelson 
Mandela University eGqeberha ngo2011. 
Lo mbhali uye wathwala isidanga see-Onazi kwaye ngoku uxakekile zizifundo zebakala leeMasters.
UMavimbela, osebenza njengoNontlalontle eGeorge eNtshona Koloni, uthi uthanda kakhulu uncwadi lwemveli, amabali amafutshane, imibongo neenoveli.
“Uhlobo oluhamba phambili endiluthandayo ngamabali amafutshane kuba awadingi phando lungako kubalinganiswa, iploti, umxholo nempixano yebali njengokuba kungenjalo kwiinoveli. 
Ewe, ndizithanda kakhuluu iincwadi zesiZulu nezesiNgesi, zininzi ke esendizifundile kodwa ndingabala ekaDBZ Ntuli – uBheka, nekaZakes Mda – 
The Madonna of Excelsior nekaWilbur Smith –The Diamond Hunters, ekaPixie Emslie – The cry of the rock nethi The rap singer’s song kwakunye nekaNiq Mhlongo – Dog eat dog.
“Ngegama elinye nje elifutshane, ndikholelwa kakhulu ekufundeni nje zonke iilwimi, ndinawo nomdla wokufunda isiShona, isiSwahili nesiPhuthukezi iNkosi ivuma,” kutsho lo mbhali.
UMavimbela ukwaguqulela esiXhoseni amabali abhalwe ngesiNgesi. 
Ukhe waguqula incwadi kaPixie Emslie ethi The Rap Singer’s Song.
Xa ufuna ukuxhamla kolu ncuthu lweencwadi, krweca uMavimbela kwinombolo yakhe engu: 0730001407.
Le nyanga ikwayinyanga yokuqhayisa ngesinxibo sethu sesintu, ukutya kwethu kwanomculo wethu.
Ingoma kaLefa Mosea ethi Naha ya rona, yingoma ethetha ngokumanyana singama-Afrika kwaye sibuke ubuhle bezwekazi lethu.
UMosea, 34, owenza isidanga somculo iBmus(ed) eNelson Mandela University, eGqeberha, wazalelwa eSebokeng eVaal, waze kamva wafudukela ePitoli nekulapho akhulele khona.
Encokolela I’solezwe, uMosea uthi ePitoli kulapho italente yakhe yomculo yaqala khona, waze wazifundisa ukubetha isiginci ngo2003.
Phantsi kweliso elibukhali lomhlohli wakhe wezomculo, uMosea waye wadlala le katali ngelixa efunda amabanga akhe aphakamileyo esikolweni, de wabe kanti ufikelela kwimatriki ngo2005.
Ngenxa yothando lwakhe lomculo, uye wazibhaqa ephakathi eVusi Mahlasela Music Development Foundation eState Theatre ePitoli. 
Apho udibene nesixhobo sesaksofoni asithanda kunene kodwa ekwakunzima ukuba abe naso ngaphambili ngenxa yokuswela imali.
“Ukufika kwam eGqeberha eMpuma Koloni ndidibene neemvumi eziselula saze senza iqela elibizwa iTake Note. 
Ngo2011 iTake Note yatyikitywa phantsi kweNative Rhythms kaSipho Sithole,” kubalisa uMosea.
Ekunye neTake Note, uMosea unyathele kumaqonga amakhulu, esingabalula kuwo iStandard Bank Joy of Jazz, iUgu Jazz Festival, iEbubeleni, iNational Arts Festival neBuyelekhaya.
Emva kokusebenza ithuba elide neTake Note besabelana ngeqonga neemvumi ezinkulu zoMzantsi Afrika, uMosea uye wakhupha ingoma ebizwa Mabele ngo2017, walandelisa ngethi Naha ya rona ngo2020.
UNaha ya rona uthetha “ilizwe lethu” ngolwimi lwesiXhosa. 
Ezi ibe zingoma zakhe zokuqala njengemvumi ezimeleyo.
Iingoma zikaMosea zohlobo lweAfro-Jazz nazicula ngolwimi lwesiSotho ubukhulu becala, zithetha ngemanyano, ubuAfrika nobuntu.
“Ndikwathetha nangeemeko zobomi, ingakumbi izinto endinamava wazo,” kutsho uMosea.
Kutshanje ukhuphe icwecwe lakhe elineengoma ezilishumi. Kweli cwecwe, elibizwa Double Standards, usebenze neemvumi ezinjengoZim Ngqawana 
Jnr, uDongadala Bemdiliza noSiyabulela Mdebele.
“[Kweli cwecwe] ndithetha ngohlobo emasizixhobise ngalo singama-Afrika. 
Ngokuzixhobisa andithethi ngokuya esikolweni kuphela, kodwa sifumane okulele kumhlaba weAfrika,” kutsho uMosea okwangutata wabantwana ababini.
Uthi ngokusebenzisa ulwimi lwakokwabo lwesiSotho ezingomeni zakhe uzama ukugcina olu lwimi luphila.
Simbuza ngokuthethwa luSuku lweAfrika kuye, uthe: “Usuku lweAfrika lusuku lokuzikhangela ukuba singoobani njengama-Afrika kwaye sakuzifumana siqale apho ukuzakha.”
Ikopi yecwecwe iyafumaneka kuMosea okanye uzithengele kwiivenkile zomculo kwi-intanethi.
ABANTU belali yaseBhirha, eNgqushwa, baza kuba sethamsanqeni lokubukela uDumza Maswana esenza adume ngazo eqongeni.
Kaloku kule lali kulapho le mvumi yazalwa yaze yakhulela khona.
Ixesha elininzi, uluntu lwaseBirha alubinalo ithamsanqa lokubona unyana walo ekhwele eqongeni, nanjengoko luqhele ukuva nje loo ndyondyo yakhe isitsho kamnandi kunomathotholo okanye umabonakude.
Encokolela I’solezwe lesiXhosa, uMaswana uthi yonke into ayiyo namhlanje kungenxa yabantu baseBirha neNgqushwa iyonke.
“Xa ndikhwele eqongeni ndiye ndicinge ngabantu baseNgqushwa. 
Ezinye zeengoma endiziculayo efana naleyo ethi ‘Andikho’ ndibalisa amabali aseNgqushwa. 
Izinto endikhule ndizibona, emigidini nasemingcwabeni eNgqushwa, zizo ezindenze lo mntu ndinguye namhlanje, ” kubalisa uMaswana.
Le mvumi, eyakhe yangumchongwa kwiiSAMA, ithi ngokwenza le khonsathi ifelefele ekhayeni layo lokuzalwa, ikwayindlela yokuthi enkosi kubantu bokuhlala.
“EBirha kulapho iinkumbulo zam zobuntwana zikhoyo, iinkumbulo zokudlala iscathamiya elalini nasesikolweni eMacabangwana Primary, ” kutsho uMaswana.
USAJINI Sabelo Mali nonamashumi amahlanu ananye ubudala (51) oduke ngoLwesine kule veki ngethuba ebuya kowabo kwilali yaseNgxwalane eQonce, ufumaneke sele ebhubhile ngoLwesihlanu.
Ngokwengxelo ephuma kwiSithethi samaPolisa ephondo uKapteni.
Siphokazi Mawisa, uMali nobesebenza njengomcuphi eMonti, umzimba wakhe ubhaqwe ngabahlali basePhunzana ngakwihlathi elikufutshane.
UMawisa uthi abahlali bathe bakubona lo mzimba babaleka ukuyokubikela amapolisa akufutshane.  
UMali ufunyenwe enenxeba lompu kumzimba ongentla.
Ityala lokubulala livuliwe ngamapolisa kwaye ayaphanda.
Amapolisa abongoza lowo unokuthi abe nolwazi malunga nokugwintwa kukaMali atsalele uWarrant  Officer Fete kwisikhululo samapolisa asePunzana ku0784661235.
UMFUNDI weYunivesithi iWalter Sisulu (WSU) uSibongile Mani, owaba ngundabamlonyeni nyakenye emva kokudyarhaza imali kaNSFAS ekukholeleka ukuba yayifakwe ngempazamo kuye, uvele kancinane kwinkundla kamantyi eMonti ngoLwesibini emva kokubanjwa ngooKhetshe (Hawks).
UMani ebeyalelwe ukuba makazinikele emapoliseni ngoLwesibini ngokumayelana nokudyarhaza kwakhe inkuntyula yemali, eyisebenzisa nabanye abafundi kwimiba yezoyolo. 
Ngokwengxelo eyayikhutshwe ngabakwaNSFAS, uMani wayefakelwe imali engaphaya kwezigidi ezilishumi elinesine (R14.1 million) nguNSFAS.
Endaweni yokufumama iR1 400, uMani, ngomhla wokuqala kwinyanga yeSilimela nyakenye, wafumana iR14.1 million. 
Ngokwengxelo yooKhetshe, uMani uchithe iR810 000 kule mali.
Ngokwengxelo eyathiwa thaca ePalamente kweyoMsintsi nyakenye, uMani – ngemini enye – waqala ngokuthenga kwaSteers ngeR56.57 waphinda wathenga kwakhona kwaSteers ngeR339.70.
Kwangale mini inye, uMani waya kwaDiscount Supermarket wathenga ngeR1 255 ze wandula ukuya kwaCheckers eVincent eMonti apho wasebenzisa imali engaphaya kweR20 000 kwizihlandlo eziliqela.
“Kulo mfundi sibona umntu obefuna ukuchitha imali ngendlela ekhawulezileyo. 
Lo mfundi ufunda eMonti kodwa iyafuna ukuqwalaselwa eyokuba uyikhuphe njani imali eGeorge, Komani naseCenturion,” yatsho ingxelo yeIntelliMalli ePalamente.
Isithethi sooKhetshe eMpuma Koloni, uKapteni Anelisa Feni, uthi uMani udyarhaze le mali isithuba seenyanga ezintathu.
“Uvele enkundleni ze wakhutshwa ngesilumkiso. 
Uya kuvela kwakhona ngomhla wesibini kweyeKhala,” utshilo uFeni.
AMAWONGA angasasazwa ngqo kumabonakude  kusuku lokuqala lweSA Music Awards (SAMA) awonge iimvumi eziqhuba kakuhle emculweni eSun City Superbowl, eMntla Ntshona izolo.
UMONGAMELI  Cyril Ramaphosa uyalele iButho loPhando eliKhethekileyo (SIU) ukuba liphande oomasipala kwakunye namasebe athile eMpuma Koloni ngokumayelana nokusetyenziswa gwenxa kwemali yombuso kuquka nokuziphatha ngendlela engamkelekanga kumagosa achaphazelekayo.
Isebe lezeziMali kwanelo lezoKhuseleko eMpuma Koloni ngawo aza kuphandwa yiSIU logama iQumrhu loPhuhliso (ECDC), iArhente yezoKhenketho neMiyezo (ECPTA) ingamaziko karhulumente ekuyalelwe ukuba aphandwe.
Oomasipala ababandakanyekayo yiBuffalo City, King Sabata Dalindyebo, OR Tambo neNelson Mandela Bay.
La masebe, amaziko karhulumente kwanoomasipala abakhankanywe kolu phando lweSIU, abandakanyeka kwibholo lokwehliswa ngomlenze kwemali eyayihlelelwe imisitho yeenkonzo zesikhumbuzo kwanomngcwabo kaNelson Mandela ngo2013.
Ingxelo ebikhutshwe nguMkhuseli woLuntu uAdvocate Busisiwe Mkhwebane nyakenye, idize ukuba kubekho ukungaziphathi ngendlela kumagosa aseMpuma Koloni ngethuba kusingethwe inyewe yemali yeenkonzo zesikhumbuzo kwanomngcwabo kaMandela.
Abadlali abathe baqaqamba kwisizini ka-2017/18 nguPercy Tau noSiphesihle Ndlovu. 
La matyenyhana azixathulele kwiimbasa ezinikwe abadlali abaqaqambileyo kumsitho we-Absa Premier Soccer league obubanjelwe eSandton 
Convention Centre, eGoli, namhlanje ebusuku. 
Emva kokufaka amagowuli nokunceda iMamelodi Sundowns ephumelele indebe yePSL ityeli lesibhozo, uTau ugoduke egodle amawonga aphambili: 
umdlali wesizini kunye nomdlali ochongwe ngabanye abadlali.
Kanti yena umqeqeshi wakhe uPitso Mosimane unikwe iwonga lomqeqeshi obalaseleyo kwisizini ka-2017/18. 
Umdlali weMaritzburg United onekamva eliqaqambileyo, uSiphesihle Ndlovu, ugoduke encumile emva kokuthatha iwonga lomdlali osemncinane wesizini nelomdlali wasesiswini obalaseleyo.
UTau nefolosi yePolokwane City egama linguRodney Ramagalela bohluelele ngemali angamawaka angamashumi amabini anesihlanu (R25 000) emva kokubambana ngamagowuli alishumi elinanye kwindawo yokuqala kwisizini egqithileyo. 
Unozinti weKaizer Chiefs, u-Itumeleng Khune, ufumene iwonga likanozinti osebenze kakuhle kwisizini ephelileyo nakubeni iChiefs iphinde yavala isizini ingafumenanga ndebe. 
Umdlali ofake igowuli elithe laqaqamba kuwo onke kwisizini ka-2017/18 nguSiphelele Magubane
Iyiqale kakuhle imidlalo yokuxabangela (PlayOffs) iChippa United. 
Namhlanje emalanga ibethe iRichards Bay ngo'2-1 emdlalweni obuseGqeberha. 
Imidlalo yamaqela afuna indawo kwiDStv Premiership iqale namhlanje emva kokuba inkundla ikhabe isibheno seRoyal AM izolo. 
Lo nto ithethe ukuthi iSekhukhune United iza kunyuselwa ngaphandle kokuba iRoyal AM iye enkundleni kwakhona.
Lifikile iqhawe eDutywa emva kokuhamba ngeenyawo iintsuku ezingamashumi amabini (20).
Imkhulule ngesihle iLamontville Golden Arrows obengumqeqeshi, uMnu. Mandla Ncikazi, kwisigqigqana somyalezo okhutshwe izolo. 
Iingxelo zithi uNcikazi noSteve Komphela baya eSoweto. 
Ehambise uNcikazi uthe mayihlale iyeyakwamkhozi.
Ilizwe elikhuphela kwalo kwizwekazi le-Afrika ebelizama ukufumana amalungelo okusingatha indebe yehlabathi, iMorocco, liphoxekile emva kokuba lingafumananga iivoti ezaneleyo. 
IMexico, iCanada ne-United States zizo ezinikwe ithuba lokusingatha indebe yehlabathi ngo-2026 kwintlanganiso yeFIFA ebibanjelwe kwisixeko saseMoscow, eRussia, namhlanje eminimaqanda.
Amazwe aseMelika ewonke aphumelele ngeevoti ezilikhulu elinamashumi amathathu nane (134) logama yona iMorocco ifumene ibathwana lamashumi amathandathu anesihlanu emva kokuvota kwabantu abangamakhulu amabini nesithathu. 
Indebe yehlabathi yebhola ekhatywayo yagqibela ngo’94 ngethuba isingathwe yi-US. 
Ngoku ibuyela emantla eMelika emva kokusingathwa yiBrazil ngo-2014.
Phambi kovoto, iMorocco ithembise iinkokeli zemibutho yebhola ngokusingatha itumente ekumgangatho waseYurophu. 
Kodwa iingcali zeFIFA zathi ukusa indebe yehlabathi eMorocco ingangumgcipheko ngoba kuza kufuneka yakhe iindlela namabala kuqala. Kanti yona iCanada, iMexico ne-US bezivele zanethuba elihle kuneMorocco.
Phesheya kweWhite Kei/Gando River kulapho amiswa khona amaXhosa, kodwa akaxola nangoko uRhulumente kaJC Warner, kwazokugqwesa uSir Bartle 
Frere umKomishina, ngokubhukuqa uKreli/Sarhili noJantjie wabaThembu bakaXhosa, wagqiba okokuba ilizwe labaThembu bakaXhosa malimiwe ngabamhlophe.
Uninzi lwamaTshawe anyanzeleka ukuba alifulathele eloyisemkhulu nezo ntlanti namangcwaba abo. 
Phesheya kweWhite Kei River/Gando River kulapho kwakuzinze khona umzi wakwaGando umelene nomzi kaGcaleka kwaGcaleka, ngaphaya ingamaKwayi kaPhazima kaGando/amaTshawe andizukunaba kule ndawo ndakubuya ngayo.
UCharles Griffiths, owayeyiColonel yeCape Frontier Police ngexesha le (9th Frontier war of 1877 – 1878), wawela iWhite Kei River/Gando River nomkhosi wamavolontiya ukukhusela amaMfengu, kwanoncedo lwabaThembu bakaNgangelizwe namaMfengu ukududula amaGcaleka/amaXhosa bewadudula kuba befuna ukuma kulo mhlaba nabaxhasi babo, bebadudulela ngaphaya komlambo uMbashe ngeyoMsintsi 1877), 
AmaGcaleka/amaXhosa oxuthwa izixhobo, basala besesichengeni, kwatsho kwakho iQueenstown/ IKomani, Glen Grey/ Lady Frere gxebe iCacadu njalo-njalo.
Emva kokukhothama kukaKumkani uZiko Gando unyana kaNgconde ekunene owayegcine le ndlu kaThembu kaNgcwangu, urhulumente wobandlululo nendlu kaNgubengcuka uDlomo, bawoxutha gqibelele olo hlobo umhlaba olilifa lesi sizukulwana.
Awokuvalelisa ngokuphathelele kwezomhlaba nobukhosi, igunya lokongamela umhlaba, abantu, nayo yonke into ewuqulathile, uThixo walinika iiKumkani neeNkosi ukuba ube sezandleni zabo ziwulawule. 
Ewe yena uRhulumente/ooCeba bancedisane nazo ekuphuhliseni nasekuwukhuseleni umhlaba nabantu ngokunjalo.
Umbono othi amafama makabelane nabasebenzi babo ngobutyebi bezo fama, ingathi unengxaki kuba ayingomhlaba wabasebenzi ngoweeNkosi zezo ndawo zime ezo fama, loo nto ithetha ukuthi ULAWULO LOMHLABA NABANTU BAWO MAWULAWULWE ZIINKOSI ZENDAWO ZINCEDISANE NORHULUMENTE/OOCEBA.
Ukumkani uHintsa Aah!!!Zanzolo yikumkani endiyikhumbulayo ngokwembali eyokuqala eyabulawelwa olu bango lusematheni namhlanje, wathetha wenjenje ngo 1834 “UMHLABA, IINKOMO NABANTU BAM BANENZA NTONI” ebhekisa kwiNgesi elinguSOUTHY umbhexeshi wemikhosi woRhulumente wobandlululo, wakhetha ukumbulala ngoko nangoko akugqiba wemka nentloko yakhe.
Ukumkani uHintsa ebenobuntu kakhulu ethanda bonke abantu noba ngabesiphina isizwe ebengekudanga kwikumkani zokuqala. 
Athi amaMfengu wona akufika ngobuninzi apha eDedesi wathi “ukuze bazive bomnkelekile kwaXhosa masibanike ubukhosi sithathe nakwintombi zabo zibengabafazi bethu”.
Kukho ke intetho ethi imbali yethu ayinakubaliswa ngababhali abamhlophe, kodwa kwicala lezobukhosi, ewe bakhona abathile ngenxa yokugutyungelwa ngalo makomkhulu bawabhalelayo khona ukuze bafihle loo mabibi kunjalo, 
Ngelinye ixesha akunjalo, kuba bona bebengakhethi cala koko bebeyibhala ngobunjalo bayo, 
Bade basebenzise kwaimbali abayifumana kubabhali abantsundu, ukuba ke zikhona iimpazamo kumanantsi adalwa ngabo kwakubuzwa kubo imbali. 
Ezo mpazamo ke zenziwa ngamaxhego awayekokose izikhundla zawo, amanye sele eshiywe bubudala nokuphela kwembali ezingqondweni zawo.
Abanye ababhali abantsundu babekwa yimilibo yababe ngamalungu ebhunga lezobukumkani zazilawula ngelo xesha, baqale ke babembonombini. 
ILesseyton Methodist Theological Training School yavalwa, ke (iTheological Education) yona yafuduselwa eFort Hare ngo1916.
Kwezobukhosi icekwa lisale nabantwana begazi, iinkosi, iikumkani amathandazwe nezihlobo zasebukhosini, 
Ilifa lezwe lezihlwele zethu lingakhukuliswa yimpucuko ebhekise eSodom neGomora yaseNtshona, umbuzo uthi ingaba sakuphelela phi na midak’ entsundu kaXhosa? 
Ndisatshaya!!!
*NguPrince DM Bebi – Ngcwangu (uBangikhaya) weKing Ngcwangu Royal Family
IZA kunikwa umngcwabo waseburhulumenteni iKumkanikazi yamaMpondo uFikelephi Bongolwethu Ndamase eNyandeni eLibode. 
Le Kumkanikazi ibhubhe ngoLwesine umhla wesixhenxe kwisibhedlele iSt Marys eMthatha emva kwengulo engephi. 
Othethe egameni leofisi kaMongameli Cyril Ramaphosa, uKhuselwa Diko, wenze intetho eqinisekisa oku ngorhatya ngoLwesithathu egameni leofisi kaRamaphosa.
UFikelephi Bongolwethu Ndamase yintombi yeKumkani yesibini yesizwe samaSwati eSwazini, waza wazimanya ngeqhina lomtshato noMakaziwe 
Mabalengwe Ndamase ongunyana kaKumkani uTutor Nyangilizwe Ndamase.
“Iinkcukacha ezithe vetshe nokona kuza kwenzeka kuza kudizwa ngokucacileyo ngurhulumente wephondo leMpuma Koloni,” uthethe watsho uDiko. 
Kulindeleke ukuba zindandele ezantsi iiflegi kwizakhiwo zikarhulumente weMpuma Koloni de ingcwatywe ngoMgqibelo le Kumkanikazi.
“Olu hlobo lomngcwabo lunikwa abantu abakhethekileyo, ababodwa entlalweni, ngumongameli oye athathe isigqibo sokuba ngubani onikwa olu hlobo lo mngcwabo,” uthethe oko uDiko.
Igqiza leeNkosi zeMpuma Koloni liphelekwa ngusihlalo weNdlu yeeNkosi uNkosi Mwelo Nonkonyana, lityelele eli Komkhulu ngoLwesibini wale veki ngelinika imbeko.
Echaza le Kumkanikazi uNonkonyana, uthi isebenzile, incinci, emva kokushiywa kwayo ngumyeni wayo.  
“Bumile nje ubuKumkani bamaMpondo eNyandeni kungenxa yakhe, ukhokele ebambele unyana wakhe uKumkani uNdamase Ndamase,” utshilo uNonkonyana.
Kulindeleke ubukho beeKumkani, iiNkosi neeNkosana ukunika imbeko kule Kumkanikazi yamaMpondo aseNyandeni. 
Akukho zinkcukacha zifumanekileyo kurhulumente wephondo malunga namalungiselelo alo mngcwabo.
“Thina sifumana isicelo kurhulumente wephondo ecela ukuba umntu othile anikwe umngcwabo waseburhulumenteni, umongameli athathe isigqibo ngoko,” utshilo uDiko. 
Umngcwabo wale Kumkanikazi uza kuqhutyelwa komkhulu eNyandeni apho kulele khona ooKumkani uVictor Poto Ndamase, ooTutor Nyangilizwe Ndamase nezinye izithwalandwe zakomkhulu kumaMpondo aseNyandeni.
Amapolisa aseTinarha avule ityala lomlilo emva kokuba kuthe kwatsha kwabhubha umama kwakunye nabantwana bakhe abangamawele. 
Esi sithathu sibhubhe kumlilo ogqugqise ityotyombe labo latsha phambi kwentsimbi yesihlanu ekuseni ngoLwesine  (namhlanje).
Ingxelo ephuma kuKapteni Gerda Swart ithi, usapho olu beluhlala kwityotyombe elingemva kumzi othile e24th Avenue eKamesh eTinarha. 
UGerda uthi bahlaselwe ngulo mlilo ngethuba belele. 
Amagama amaxhoba nguVuyokazi Klass onamashumi amathathu anesihlanu ubudala kwakunye namawele akhe uAbongile kwakunye noBonginkosi abaneminyaka emine kuphela (4). 
Utata wabantwana osindileyo ubalekiselwe kwisibhedlele esikufutshane ngeenzame zokunyangwa.
UKapteni uthi unobangela womlilo usaphandwa nanjengoko ungaziwa unobangela.
Ityotyombe losapho lakwaKlass eTinarha olutshe labhubha ngumlilo ekuseni ngoLwesine.
Eminimaqanda namhlanje, Amakhosi abhengeze amagama wabadlali abakhululweyo. 
Bahlanu abadlali ekuthiwe mabakhangele amaqela amatsha. 
Phakathi kwalo magama kukho uWilliam Twala, u-Edmore Chirambadare, uSibusiso Khumalo, uTsepo Masilela noKeagan Buchanan. 
Izolo elinye iKaizer Chiefs ibhengeze ukuhamba kukaBrian Baloyi onezicwangciso ezingezinye ngokwengxelo ekhutshwe liqela. 
Ukuhamba kwaba badlali kuza emva kwesigqibo esathathwa yiChiefs ekupheleni kwesizini emva kokungaqhubi kakuhle phantse iminyaka emithathu yonke.
UBrilliant Khuzwayo otyikitywe yi-Orlando Pirates ekuqaleni kwale veki. 
Izivumelwano zengqesho  zabadlali abathathu ziqhawulwe – logama ezabanye zifikelele esiphelweni. 
“Siziqhawule izivumelwano zengqesho zikaWilliam Twala, uKeagan Buchanan, uSibusiso Khumalo noChirambadare. 
Ngabadlali abanesiphiwo kakhulu aba – kodwa abakwazanga ukudlala kakuhle. 
Asifuni ke ukugcina abadlali bengenzinto apha. 
Yiyo lo nto sibakhulula ukuze baye kwezinye iindawo,” utshilo uBoby Motaung kwikhasi lomnatha leChiefs.
Nangona iChiefs ikhulule abadlali abangaphaya kwesihlanu – kodwa ayikababhengezi abadlali abatsha nomqeqeshi oza kungena endaweni kaSteve 
Komphela olahla phambi kokuphela kwesizini yePSL ka-2017/18.
Liqoshelisiwe uphando kwityala lokudutyulwa kubulawe amapolisa amahlanu kwisikhululo samapolisa saseNgcobo ebutsheni balo nyaka. 
Oku kudizwe ngumtshutshisi weli tyala uNomapha Mvandaba ngethuba isithandathu sabarhanelwa sivele kwiNkundla kaMantyi eNgcobo. 
UAndani Monco, Kwanele Ndlwana, Siphosomzi Tshefu, Siphesihle Tatsi, Phumzile Mhlatywa kwakunye noPhuthumile Mancoba bajongene namatyala amahlanu okubulala, elokuzama ukubulala ipolisa elasinda cebeshu, namatyala okuphanga isikhululo samapolisa saseNgcobo imipu elishumi nenqwaba yeembumbulu ezingaphaya kwekhulu kwakunye neevesti zamapolisa zokuwakhusela kwiimbumbulu. 
Esi sithandathu sabanjwa ngamapolisa kwikhaya lakwaMancoba elikwalibandla iSeven Angels Church. 
Ukanti amapolisa abulala abarhanelwa abasixhenxe abaquka oonyana bakwaMancoba abathathu, uThandazile, uXolisa kwakunye noPhilile. 
Amapolisa avumbulula izixhobo zawo ezaphangwa kwesi sikhululo saseNgcobo. 
UNdlwana kwakunye noTshefu babeke bafaka isicelo sebheyile nalapho badiza ulwazi ngesi sehlo ngethuba kuxoxwa isicelo sabo sebheyile. 
Bobabini bavuma ukuba babekhona ngethuba kubulawa amapolisa amabini kufutshane nesikolo samabanga aphezulu iNyanga. 
Badiza nokuba emva koko kwaphangwa imipu yawo yomsebenzi kwanesithuthi awayehamba ngaso nesasetyenziswa ngethuba abarhanelwa bezokuphanga isikhululo samapolisa eNgcobo. 
Kweso sikhululo kwadutyulwa kwabulawa amapolisa amathathu, kwenzakala elinye. 
Kwangobo busuku abarhanelwa bazama ukuphanga umatshini wokugcina imali kwibhanki yakwaCapitec, ze kwadutyulwa nejoni .
Bobathandathu abarhanelwa bebevele enkundleni kaMantyi eNgcobo emva kokumiswa kwetyala ebutsheni benyanga kaTshazimpuzi.
UMvandaba uxelele inkundla ukuba uphando ligqityiwe kulindeleke ukuba igosa elongameleyo kwezotshutshiso lithathe isigqibo ngokufunyenwe ngamapolisa ngethuba kuqhutywa uphando. 
Ukanti uMalusi Sydney Keto omele imanyano yeetyalike eNgcobo nebi namalungu ebe yokuphulaphula eli tyala enkundleni uthi bayavuya kukubona eli tyala lisiya phambili.
“Siyayivuyela ingxelo eyondlalwe ngumtshutshisi enkundleni, siyavuya kuba liya ekuxoxweni ngoku eli tyala, sifuna ukubona isigqibo sengalo yomthetho,” utsho uKeto. 
Ukwadize ukuba ibandla lakwaMancoba libahlazisile abefundisi bakwaLizwi abaphuma eNgcobo. 
“Kwindawo esihamba kuzo ngoku uthi usakuzichaza ukuba ungumfundisi, usuka eNgcobo kubekho abakujonga njengengcuka eyombethe ufele lwegusha,” uqhube watsho. 
Ukanti uBenjamin wakwaMancoba nobe senkundleni ephelekwe ngabanye abebesakuba ngamalungu ebandla lakwaMancoba ubike impathombi efunyanwa lusapho lwakhe. 
“Abantu bandijonge okwenja ngento endingenasandla kuyo, kodwa akukho nto indothusayo kuba kuzalisekisa isiprofeto sikatata,” utshilo uBenjamin. 
Ukwathe naye usothukile sisenzo esityabeka abantakwabo kodwa akukho nto aza kuyithetha de inkundla iwise isigwebo. 
INKUMANDA yezikhululo zamapolisa ezingqonge iRhafu uBrigadiya Rudolph Adolph uwothulele umnqwazi amapolisa amabini asePearston emva kokuleqa isiphekepheke semoto ebibaleka kule dolophana yakwiKaroo ngentseni yangoLwesine, ze emva koko afumana kuyo uboya bohlobo lweMohair.
La mapolisa mabini abone imoto yohlobo lweToyota Corolla engaqondakaliyo ebihamba kwindlela iKlipplaatberg ePearston. 
Umqhubi wale moto uthe akubona amapolisa wawunyathela watshona umcephe. 
Namapolisa ke enze njalo, ayokuyifumana kwisitalato iPrince, kwasePearston, le moto.
Emva kokuyigqogqa bafumene iingxowa ezimbini zeMohair ezikumlinganiselo we160kg ezixabisa iR50 000.
Indoda eneminyaka engamashumi amathathu anesine iye yabanjwa yabekwa ityala lokufunyanwa inempahla ebiweyo. 
Le ndoda iza kuvela kwinkundla yasePearston ngoLwesihlanu. 
Ukubiwa kweMohair yinto exhalabise uluntu oluhlala kwiKaroo nanjengoko obu boya, obuchetywa kwiibhokhwe zohlobo lweAngora, iyeyona dayimani yale ndawo ebangela intshukumo kuqoqosho lakwiKaroo.
Imimandla yeKaroo ithe gqolo ukuvelisa iMohair iminyaka engaphaya kwekhulu elinamashumi asixhenxe, ithumela obu boya kwihlabathi liphela.
Uboya beMohair buvelisa okuninzi okuquka iimpahla, iingubo kwanezinye izinto zehombo.
Idemesha iqale kumzuzu weshumi elinesibini ngethuba uYuri Gazinsky ebeka ibhola entle emnatheni ngentloko emva kokufumana ibhola egotywe ngobuchule kwicala lasekhohlo. 
Amarashiya awuthathele kuwo umdlalo kwaye ibikwangawo adale amathuba kwisigaba sokuqala somdlalo. 
Abadlali beSaudi Arabia bayakwazi ukudlala ibhola – kodwa into abangakwazanga ukuyenza kukugqobhoza kwiRussia ebedlalela phambi kwamashumi asibhozo amawaka abalandeli bebhola eLuzhniki Stadium. 
UDenis Cheryshev ubeke iRussia endaweni entle kakhulu ngethuba efaka emnatheni igowuli lesibini phambi kwexesha lokuphumla.
Emva kwekhefu iSaudi Arabia ikwazile ukudlala umdlalo odibeneyo. 
Ingxaki ebinayo kodwa kungakwazi ukudlala ibhola eya phambili. 
Bambini kuphela amathuba acacileyo ewafumeneyo emdlalweni, nawo athe gqi kwisigaba sesibini somdlalo. 
Lo nto ithetha ukuthi bebedibene nelizwe ebelizilungiselele ngokupheleleyo. Ngoku iRassia iza kuya kumdlalo wesibini edibana kuwo neYiphutha (Egypt) kwiveki ezayo inamandla futhi ifuna isiqinisekiso sendawo kumjikelo olandelayo. 
Kubonakala ngathi iSaudi Arabia ukhona umdlalo enokuwuphumelela emva kokuxangxathwa yiRussia namhlanje.
Russia: Igor Akinfeev, Mario Fernandes, Iya Kutepov, Sergey Ignashevich, Lury Gazinsky, Alan Dzagoev, Fedor Smolov, Roman Zobnin, Aleksandr Golovin, Yury Zhirkov, Alexander Samedov
Saud Arabia: Abdullah Almuaiouf, Osama Hawsawi, Omar Hawsawi, Mohammed Alburayk, Saliman Alfaraj, Yahia Alshehri, Mohammed Alsahlawi, Yasser 
Alshahrani, Abdullah Otayf, Taiseer Aljassam, Salem Aldawsari.
UMPHATHISWA wezempilo eMpuma Koloni uHelen Sauls-August ubhengeze ukuba iinkonzo zeAmbulensi ziza kubandakanya abezomthetho ukuqubisana 
nezehlo zokuhlaselwa kweeAmbulensi xa zisabela kubantu abonzakeleyo kwanabo bagulayo.
Kwezi veki zine zidlulileyo kuhlaselwe iiAmbulensi ezilishumi elinanye ngethuba zisabela kwimiba yongxamiseko okanye zilayishe izigulana. 
Iindawo ekuhlaselwe kuzo iiAmbulensi ziquka iMzamomhle, Qoboqobo, Dimbaza, Ngqushwa, Qonce, Dikeni, Bhofolo, Tsholomnqa naseDuncan Village. 
Isithethi sikaSauls-August uLwandile Sicwetsha, uthi izehlo zokuhlaselwa kwezi Ambulensi zibikwe kwizikhululo zamapolisa apho senzeke khona isehlo.
“Noxa nje kungekho mntu ubhubhileyo kwezi zehlo, kodwa [la matyala] siwadlulisele nakwibutho lezobuntlola,” utshilo uSicwetsha.
USauls-August ukugxeke ngokumandla ukuhlaselwa kweeAmbulensi esithi kubeka emngciphekweni ubomi bamagosa kwanobo bezigulana.
“Iinkonzo ezingxamisekileyo zikho ukusindisa ubomi babo badandathekileyo kwaye bahlelelekileyo befuna unyango olukhawulezileyo kumaziko ethu ezempilo. 
Ukuhlaselwa kweeAmbulensi kuthetha ukuba kuza kuncipha ukubona iiAmbulensi zisabela kwiminxeba engxamisekileyo,” kutsho uSauls-August.
UMphathiswa ucele uluntu ukuba luzibike kumapolisa nasesebeni izehlo zokuhlaselwa kweeAmbulensi. 
Inombolo yamapolisa ngu 08600 10111 ze eyesebe lezempilo ibengu 0800 032 364.
UMohammed Salah uthokombise intloko kubonakala ukuba uxhelekile entliziyweni yakhe emva kokufakwa kwegowuli kwimizuzu yokugqibela emdlalweni. 
Inyaniso mayithethwe – AmaYiphutha ebexhathisile futhi abadlali bayo i-Uruguay bebexakiwe kwade kwakwimizuzu yokugqibela kwisigaba sesibini – 
Ngethuba uJose Maria Gimenez efaka igowuli elihle ngentloko kumdlalo obunzima kakhulu wesibini weFIFA World Cup kwibala ekuthiwa yi-Ekaterinburg Stadium. 
Lelo gowuli linye elenze idemeshe kumsebenzi omhle owenziwe yi-Egypt phantse umdlalo wonke – kwaye ikwa lilo elishiye iintliziyo zenkitha zamaYiphutha zichontsiza igazi.
Kuyiwe kwixesha lokuphumla amazwe omabini ebambene noxa i-Uruguay ibiyeyona inamandla. 
Iifolosi ezimbini zase-Uruguay ezoyikwayo uSuarez noCavani uphele umdlalo bengacholanga naphantsi – kodwa akukho bani onokubatyola ngokungazami. 
Zikhona iibhola iibhola ezimbi abazidlalileyo – ntekunayo bebefika unozinti u-Elshenewy uvale kwanto eza kuye. 
Isigaba sesibini besithatnde ukubanochatha ngoba iqela ngalinye belifuna igowuli lempumelelo. 
Uruguay yiyo ekwazileyo ukudala amathuba acacileyo kune-Egypt. 
Lo nto ithethe ukuthi ukungabikho kukaMohammed Salah, odume ngkufaka amagowuli, bekuvakala ngoba ebengekho umntu wokugqibezela iibhola ezitywe emacaleni.
Emva kwempumelelo yayo i-Uruguay namhlanje, lo nto ithetha ukuthi ibambene neRussia ngamanqaku amathathu noxa abasingathi bendebe yehlabathi benamagowuli amaninzi emva kokuvuthulula iSaudi Arabia ngemvula yamagowuli amahlanu izolo kumdlalo wokuqala kaGroup A. 
Kwakunyanzeleka ukuba nayo iYuphutha izingombele iSaud Arabia ukuze ibenokufumana ithuba lokuya kumjikelo olandelayo.
Uruguay: Muslera, Varela, Giménez, Godin, Cáceres, Bentancur, Vecino, Nandez, De Arrascaeta, Cavani, Suárez.
Egypt: Elshenewy; Fathi, Gabr, Hegazi, Abdel Shafi; Hamed, Elneny; Trezeguet, Said, Warda; Mohsen
Usuku lwesibini kwindebe yehlabathi ebanjelwe eRussia lusuku oluthe wambu izwekazi le-Afrika ngonxunguphalo emva kokubethwa kwamazwe amabini kwimizuzu yokugqibela emidlalweni. 
Emini i-Egypt ibethwe yi-Uruguay ngebhola yentloko ethe gqi kwimizuzu yokugqibela. Kube njalo nakwiMorocco ebethwe yi-Iran ngo’1-0 kumdlalo wokuqala kuGroup B kwi-2018 FIFA World Cup obubanjelwe eSaint Petersburg Stadium ngokuhlwa kwanamhlanje emva kokuba umdlali wayo ewugwaze ekhaya umkhonto kwathuleka kwathi cwaka.
Umqeqeshi weMorocco, uHerve Renard, kwakufuneka asebenze ezingqondweni zabadlali bakhe emva koketha kumdlalo abangadlalanga kakubi kwaphela kuwo. 
Kanti yena uCarlos Queiroz nabadlali bakhe bawavuyele amanqaku amathathu kumdlalo wokuqala kuGroup B ngoba kusalindeleke badibane namazwe ayingozi afana nePortugal neSpain. 
Impumelelo yanamhlanje ezuzwe lilizwe lase-Iran yeyesibini kwimbali yalo ukusukela oko lathi ladlala kwindebe yehlabathi. 
Noxa kungalindelekanga ukuba i-Iran ihambe umgama omde kwindebe yehlabathi – kodwa impumelelo uyakuthi ifunqule umdlalo wabadlali phambi kolandelayo.
Morocco: Monir EL Kajoui, Achraf Hakimi, Mehdi Benatia, Romain Saiss, Kahim Ziyach, Karim Ahmadi, Younes Belhanda, Mbark Boussufa, Noureddine Amrabat, Amine Harit, Ayou Kaabi
Iran: Ali Beiranvand, Ehsan Hajisafi, Roozbeh Cheshmi, Morteza Pouraliganji, Ramin Rezaeian, Masoud Shojaei, Omid Ebrahimi, Vahid Amiri, Karim Ansarifard, Alireza Jahanbakhsh
Umdlalo wePortugal neSpain ngowona ubujongwe ngammehl’abomvu ngabalandeli bebhola ekhatywayo jikelele kwihlabathi. 
Eneneni umdlalo ubusezingeni eliphezulu kwaye uvelise amagowuli amathandathu onke. 
Kuvele kwacaca zisuka ukuba kudibene iinkunzi zebhola yaseYurophu ezizondanayo – kodwa akubangakho efuna ukuyiswa. 
Umdlalo uphele iPortugal neSpain zibambene ngo’3-3 kumdlalo we-2018 FIFA World Cup obuvutha bhe eSochi Stadium. 
Umpondozihlanjiwe womdlali, uCristiano Ronaldo, uzibonakalisile namhlanje ukuba uhamba phambili ngokuthi afake amagowuli amathathu wePortugal eyedwa nokuhlangula ilizwe lakhe lisengxakini.
Abadlali beSpain kuye kwanyanzeleka ukuba basebenze nzima zisuka emdlalweni emva kokuba uRonaldo ebavuse ngegowuli kumzuzu wesithathu umdlalo uqalile kwisiqingatha sokuqala. 
Nakubeni iqela lesizwe laseSpain lingene kwindebe yehlabathi lingazinzanga kakuhle emva kokugxotha umqeqeshi – kodwa lidlale umdlalo ophucukileyo kakhulu. 
Liwulawule umdlalo nakubeni iPortugal ihambe phambili emva kwempazamo eyenziwe nguNacho – owise uRonaldo phakathi emhlabeni kanozinti. 
Ifolosi yaseSpain, uDiego Costa, ufake amagowuli amabini kumdlalo wanamhlanje. 
UNacho utsale imbumbulu ekude engabonwanga konke konke ngunozinti.
UCristiano Ronaldo ngumdlali wokuqala ofake amagowuli amathathu kwi-2018 FIFA World Cup – kanti kwelinye icala ungomnye wabadlali abafake amagowuli aliqela kwiindebe zehlabathi ezahlukeneyo. 
Into enganakuphikiswa nangubani na kukuba iSpain sidlale umdlalo ophucukileyo. 
Umtshini ozitshintshayo, u-Andres Iniesta, ebezityala iibhola kubadlali abafana noSilva naku-Isco – abayigcine iPortugral ixakekile kakhulu emva. 
Kwiveki ezayo, iPortugal iza kudibana neMorocco ebethwe ngo’1-0 yi-Iran namhlanje. 
Sona iSpain sakuzama ukuzibethela i-Iran esenkcochoyini kuGroup B.
Portugal: Rui Patricio, Cédric, Pepe, Fonte, Guerreiro, Bernardo Silva, William Carvalho, Moutinho, Bruno Fernandes, Cristiano, Guedes.
Spain: David De Gea; Nacho, P. Gerard Pique, Sergio Ramos, Jordi Alba; Koke, Sergio Busquets; David Silva, Isco, Andres Iniesta; Diego Costa.
Paul Pogba (3-R) of France celebrates with team mates after scoring the 2-1 lead during the FIFA World Cup 2018 group C preliminary round soccer match between France and Australia in Kazan, Russia, 16 June 2018. DIEGO AZUBEL / EPA
Umqeqeshi weFrance, uDidier Deschamps, wonwabile emva kokuba iqela lakhe likwazile ukuphumelela umdlalo walo wokuwala kwindebe yehlabathi eseRussia. 
Amagowuli amabini afakwe nguGriezmann noPaul Pogba ancede iFrance ngethuba ibetha i-Australia ngo’2-1 kumdlalo wokuqala kaGroup C obubanjelwe eKazan Arena Stadium ngale njikalanga yanamhlanje. 
Amanqaku amathathu ayithathe iFrance ayibeka encochoyini kaGroup C. 
Nakubeni ibethiwe nje i-Australia emdlalweni – kodwa indlela edlale ngayo iyancomeka.
Kuyiwe kwixesha lokuphumla kungekho qela likwazileyo ukubhalisa ebhodini. 
Unozinti we-Australia, uMathew Ryan, ngoyena mdlali obexakekile kwisiqingatha sokuqala. 
Zininzi kakhulu iibhola ezikhatywe ngabadlali beFrance azivalileyo. 
UKylian Mbappe ukhabe imbumbu yebhola kumzuzu wokuqala ephakathi ebhokisini, ngelishwa lakhe ifikel uRyan we-Australia ethe qwa. 
Kanti naye uGriezman ukhe wazama – kodwa akaphumelela. 
Umdlalo wona ubumhle nakubeni iFrance ingakwazanga ukubonisa amandla enawo njengelizwe elinabadlali abakhulu njengoPaul Pogba. 
Ifumene ithuba elinye kwisigaba sokuqala i-Australia – kodwa umqeqeshi wayo, ngaphandle kwamathandabuzo, uyamkele indlela iqela lakhe eliyibambe ngayo iFrance.
Isiqingatha sesibini siqhwithe zisuka ngoba i-Australia iphantse yabhakuzelisa umnatha ngebhola yentloko echikwe ngumdlali weFrance – uMthew Ryan uyinqande isiya emnatheni. 
Emva koko iFrance ibhakuzelise umnatha ngepenela efakwe nguGriezmann. Kuye kwanyanzeleka usompempe alungiswe ngabancedisi bakhe ababukela umdlalo kwiTV ukuze ayinike ipenela iFrance – ngapha koko yena ebeyivimbile. 
Kwimizuzwana embalwa uMile Jedinak ufake igowuli lokulinganisa le-Australia emva kokuba usompempe eyinike ipenela. 
USamuel Umtiti nguye owise umdlali we-Australia endaweni embi. UPogba ufake igowuli lesibini elihle kumzuzu wamashumi asibhozo. 
Impumelelo yeFrance iyibeke phezulu – kodwa kunyanzelekile inyuse igiya ukuba iFrance ifuna ukuhlala ixesha elide kwi-2018 FIFA World Cup emva komdlalo wayo wanamhlanje.
France: Hugo LLoris, Benjamin Pavard, Raphael Varane, Samuel Umtiti, Paul Pogba, Antoine Griezmann, Kylian Mbappe, Ousmane Dembele, Corentin Tolisso, Ngolo Kante, Lucas Hernandez.
Australia: Mathew Ryan, Mark Milligan, Mathew Leckiie, Robbie Kruse, Andrew Nabbout, Aaron Mooy, Mile Jedinak, Aziz Behich, Joshua Risdon, Trent Sainsbury, Tom Rogic.
Abalandeli bakaLionel Messi baqumbile emva kokuba engacholanga naphantsi kumdlalo we-Argentina wokuqala kwi-2018 FIFA World Cup namhlanje. 
Izolo, indoda akhuphisana nayo, uCristiano Ronaldo, ibhakuzelise umnatha yatsho yafumana amagowuli amathathu anceda iPortugal ebambene ngo’3-3 neSpain kumdlalo obutak’ iintlantsi. 
Namhlanje uMessi uvinjwe ithuba lokubeka ilizwe lakhe endaweni entle ngethuba unozinti, uHalldorsson, ebamba ipenela yakhe kumdlalo ophele i-Argentina ne-Iceland zibambene ngo’1-1 eMoscow Stadium. Omabini amagowuli angene kwisigaba sokuqala somdlalo. 
Abadlali be-Iceland elilizwe elincinane babonisile ukuba abayanga eRussia ukuyokongeza amanani.
Isiqingatha sokuqala siphele amazwe ebambene ngegowuli macala. 
Ilizwe lase-Iceland lothuse abantu abaninzi ngokumelana ngamandla neziqwayi zabadlali be-Argentina abaquka uLionel Messi, uDI Maria noSergio Agüero. 
Iphelile imizuzu engamashumi amabini kwisigaba sokuqala somdlali abadlali be-Argentina bengakwazi ukufumana igowuli – kodwa kuthe sekungaseni uSergio Agüero wenza adume ngazo. 
Ufake ibhola entle ayibeke ekoneni ibhola emva kokuvunyelwa ngabadlali be-Iceland abadlala emva. 
Kodwa khange kuphele mizuzu mingaphi – uFinnbogason ufake igowuli lokulinganisa.
Abadlali be-Iceland babuye betyhile emfeneni kwisigaba sesibini somdlalo kaGroup D. 
Bayixheshe ngamandla i-Argentina ebingenazo iimpendulo. 
UMessi ucikwe ipenela nguHolldorsson ebinikwe i-Argentina emva kokuwiswa komdlali wayo. 
Abekhona amathuba afunyenwe ngabadlali be-Argentina – kodwa ayikwazanga ukugqobhoza kwade kwase kugqibeleni. 
Umdlalo uphele ebambene ngegowuli elinye macala. 
Ilizwe lase-Iceland lenze umsebenzi omhle kakhulu nakubeni kwisiga sesibini lingakwazanga kangako ukuya phambili.
Argentina: Caballero, Salvio, Otamendi, Rojo, Tagliafico, Biglia, Mascherano, Meza, Messi, DI Maria, Aguero.
Iceland: Halldorsson, Saevarsson, Arnason, R. Sigurdsson, Magnusson, Gudmundsson, Gunnarsson, Hallfredsson, Bjarson, G. Sigurdsson, Finnbogason.
UYussuf Yurary Poulsen ufake igowuli lempumelelo leDenmark ephumelele ngo'1-0 ibetha iPeru kumdlalo obuseSaransk Stadium.
Ngaphandle kwamathandabuzo iintliziyo zabadlali nabalandeli bePeru zichontsiza igazi emva kokuphulukana nomdlalo wokuqala kwindebe yehlabathi ngale ntlwa. 
IDenmark iphumelele umdlalo wayo wokuqala ngokubetha iPeru edlale umdlalo ophucuke kakhulu ngo’1-0 eSaransk Stadium, eRussia, kumdlalo wesibini kaGroup C namhlanje. 
Nakubeni umdlalo ungavelisanga amagowulo amaninzi – kodwa uphakathi kwalo midlalo esemgangathweni ophezulu kule ndebe yehlabathi. 
Izinto zijike kumzuzu wamashumi amahlanu anesibhozo ngethuba uYussuf Yurary Poulsen efaka igowuli lokubika emva kwexesha elide ibanjiwe yiPeru ebiwulawula umdlalo. 
Indlela ewusingathe ngayo umdlalo nePeru ebiphutshuluka macala onke, kuye kwacaca ukuba iDenmark isenayo intlantsi yamava kwinqanaba lehlabathi nakubeni ikhe yanqaba kwezinye iitumente zehlabathi.
Unozinti, uKasper Schmeichel, ngoyena mdlali oyisindesileyo iDenmark izihlandlo ezininzi. 
Le ndedeba izibalule kakhulu phambi kwehlabathi ngethuba ithintela ipenela ebifunyenwe yiPeru eqatyeliswe phezu kwepali ngumdlali wayo. 
Lelinye lamathuba ewakhalelayo iPeru emva komdlalo wanamhlanje ngoba igowuli ngeliwutshintshile umdlalo ngaphandle kwamathandabuzo. 
Okuye kwabonakala emdlalweni kukuba abadlali bePeru abanawo amava kwiitumente ezinkulu njengale. 
Kodwa ukuba bazimisele – kunokwenzeka bothuse umzi kwimidlalo elandelayo. Into ekumele bayifunde kule midlalo kukusebenzisa amathuba kangangoko xa evele emdlalweni.
Emva kwemidlalo emibini kuGroup C, iFrance ihleli phezulu emva kokubetha i-Australia ngo’2-1 kumdlalo obunzima emini namhlanje. 
Emva kwayo yiDenmark ephumeleleyo – kodwa ebethwa ngamagowuli yiFrance. Amaqela kaGroup C akubuyela enkomeni ngoLwesine weveki ezayo.
PERU: Pedro Gallese, Alberto Rodriguez, Miguel Trauco, Christian Cueva, Jefferson Farfan, Renato Tapia, Christian Ramos, Luis Advincula, Andre Carrillo, Yoshimar Yotun, Edison Flores.
DENMARK: Kasper Schmeichel, Simon Kjaer, Andreas Christensen, William Kvist, Thomas Delaney, Nicolai Jorgensen, Christian Eriksen, Henrik 
Dalsgaard, Jens Stryger Larsen, Yussuf Yurary Poulsen, Pione Sisto.
Amabhokobhoko asekhondweni elihle kakhulu emva kokuzuza impumelelo ebalulekileyo namhlanje. 
Iqela lesizwe lombhoxo loMzantsi Afrika lingombe iNgilane ngo’23-12 kumdlalo wesibini wovavanyo obubanjelwe eBloemfontein Stadium ebigcwele ime ngembambo. 
Ibe lusuku olubalulekileyo kakhulu kuRassie Erasmus ozuze impumelelo yakhe yesibini kwimidlalo emithathu njengomqeqeshi weqela lesizwe. 
Kanti kunjalo nakuSiya Kolosi ofumene impumelelo yakhe yesibini njengoKapteni weBoks kwimidlalo yovavanyo neNgilane. 
Kodwa oyena mntu owenze imbali nguBeast Mtawarira – obefinca ikhulu lemidlalo yovavanyo njengomdlali weqela lesizwe loMzantsi Afrika.
Kutshintshwe amacala Amabhokobhoko enkqenkqeza phambi – kodwa abuye ngasemva ngokufanayo nendlela aphumelele ngayo kumdlalo obuse-Ellis Park Stadium kwiveki ephelileyo. 
Izinto aziyihambeli kakuhle kwaphela iNgilane ngoba ngumdlalo wesithandathu lo wanamhlanje ephulukene nawo ilandelelana kwaye lo nto inokumxhalabisa ngakumbi umqeqeshi wayo u-Addie Jones. 
Abadlali ancede AmaBhokobhoko nguDuane Vermeulen noHandre Pollard ofake amapenela. 
Ukuphumelela kweqela likaRassie kuthetha ukuthi liyiphumelele imidlalo yovavanyo emibini ekufanele liyidlala neNgilane.
Abalandeli bebhola bashiyeke bephoxekile zizigqibo ezithile kwindebe yehlabathi nangona iFIFA isebenzisa iVAR encedisana noosompempe eRussia. 
Ayingabo bodwa. UKapteni weNgilane, uHarry Kane, naye uthi uzigqibo ezithathwe ngusompempe emdlalweni wayizolo, zimshiye ephoxekile. 
UKane ufake amagowuli amabini onke athe anceda iNgilane ngethuba ibetha iTunisisa ngo’2-0 kumdlalo obutak’ iintlantsi eVolgograd Arena Stadium izolo ebusuku.
UKane udlaliswe kakubi ngabadlali beTunisia amatyeli aliqela – kodwa usompempe khange ayisebenzise iVAR ebinokumbonisa ngokucacileyo okwenzekileyo.
Ukuzokuthi ga ngoku, ngamazwe amathathu axhamleyo kwizigqibo ezithathwe ngusompempe encediswa yiVAR. 
UKane uxelele iintatheli emva komdlalo ukuba uphoxekile kwaye nepenela enikwe iTunisia iyakrokrisa. 
Igowuli lokubika leTunisia lifakwe nguFerjani Sassi.
“Zibe bundiphoxa izigqibo ezithathwe emdlalweni. Ukuba ungaqwalasela, ipenela enikwe iTunisia iyakrokrisa noko. 
Bendicinga ukuba iVAR ilungiselelwe ukulungisa izinto ezinjalo. 
Kwelam icala bendingakwazi ukubaleka emdlalweni ngoba abadlali beTunisia bebendithe nca. 
Siye sithembele koosompempe ngoba akukho nto esinokuyenza singabadlali,” utshilo uKane.
Umdlalo weTunisia uye waqina emva kokufumana igowuli lokulinganisa. 
Impazamo yayo ibe kukuphisa ngekona esetyenziswe kakuhle ngamaNgesi ixesha lomdlalo sele uphela. 
UKane uthi wanelisekile yindlela ilizwe lakhe eliqubisene ngayo nomdlalo wayizolo. 
“Ndizingomba isifuba ngomsebenzi esiwenzileyo. 
Silwile futhi abalandeli bethu ekhaya bonwabile kakhulu,” utshilo uKane.
Tunisia: Hassen (Mustapha 16’), S. Ben Youssef, Meriah, F. Ben Youssef, Badri, Khazri (Khalifa 85’), Bronin, Maaloul, Sassi, Skhiri, Sliti (Ben Amor 73’).
England: Pickford, Walker, Stones, Maguire, Lingard (Dier 93’), Henderson, Kane, Sterling (Rashford 68’), Trippier, Young, Alli (Loftus-Cheek 80’).
USiyasanga Zwakala ungomnye weemvumi eziza kucula kumsitho iBuyel Ekhaya ebanjwa qho ngonyaka eMonti.
Abhengeziwe amagama eemvumi ezisixhenxe eziphuma kweli phondo leMpuma Koloni eziza kuthi zibe nenyweba yokuthabatha inxaxheba kumnyhadala omkhulu wolonwabo iBuyel’Ekhaya oqhuba rhoqo kwinyanga yoMnga eMonti.
Kuphumelele abasixhenxe kwinani elingapha kwamakhulu amane leemvumi ezazifake isicelo kolu khuphiswano.
Esi sixhenxe sithe sachongwa ziijaji emva kokuba sithe saziqaqambisa kwitalente yaso yokucula nokudanisa phambi kwezi jaji. 
Oku bekubanjelwe eECAVC eMonti, nto ethabathe iintsuku ezimbini kwiveki ephelileyo.
Abaphumeleleyo nguLungisile Mdunyelwa (Lush bytheway), DJ Natti, Siyasanga Zwakala (Koffie), Luthando Mahonono (Overcomers), Andascore, 
Pamela Jikwa kwakunye noDJ Masta Lona. 
UNothukela Mkalipi weqela iAndascore eMthatha elicula iHip-Hop, ethetha nephephandaba I’solezwe udize ukuba eli lithuba elikhulu kakhulu kubo kuba ukuthabatha inxaxheba kwiBuyel’Ekhaya yinto enkulu.
“Yinto ekwakukudala kakhulu siyinqwenela into yokucula kwiBuyel’Ekhaya kuba ngowona mnyhadala mkhulu apha ephondweni kwaye ohlonitshiweyo. 
Iphupha lethu lifezekile. 
Asikakholelwa ukuba sikhethwe kubantu abebe bangakayana,” utshilo Mkalipi.
Iqela iAndascore ngamagqiyazana amabini aseMthatha azanayo.
Ongumanejala weemvumi uSharif Baker, uthi aba baphumeleleyo baza kuqeqeshwa ngokohlobo amabacule ngalo nohlobo lokudanisa xa beseqongeni. 
Ukhuthaze abo bangaphumelelanga esithi ayithethi ukuba abakwazi kucula koko lukhuphiswano. 
Umseki nokwangumsunguli weBuyel’Ekhaya uHlubi Mazwai, uthi iphondo leMpuma Koloni nangona nje lingahambi kakuhle kwezemfundo kodwa lidumile ngokuba netalente.
“Eli phondo linetalente eninzi koko aba basakhulayo badinga nje ukuxhaswa kwanokukhuliswa babe kwinqanaba eliphezulu nabo. 
Kungoko ndibanika eli thuba. Ndikwazama nokubaguzula kwimikhwa yokusebenzisa iziyobisi,” utshilo uMazwai.
USiyasanga Zwakala ungomnye weemvumi eziza kucula kumsitho iBuyel Ekhaya ebanjwa qho ngonyaka eMonti
Iqela leemvumi ezisakhulayo iAndascore liza kucula kumsitho iBuyel Ekhaya ebanjwa qho ngonyaka eMontiUmfanekiso
Emva kokubethwa kumdlalo wesibini, eziFaro azisenalo ithuba lokuya kumjikelo olandelayo kwindebe yehlabathi emva kokucanjalaliswa 
zeziVladimir Putin kumdlalo obunzima eKrestovsky Stadium namhlanje ebusuku. 
AmaYiphutha avuthululwe ngo’3-1 yiRussia efaka amagowuli ngendlela enganambaliso kwindebe yehlabathi ka-2018. 
Phambi kokudlala umdlalo wayo wokugqibela kuGroup A, iRussia seyiqinisekile ngendawo yayo kumjikelo olandelayo emva kokuphumelela imidlalo emibini efake amagowuli asibhozo kuyo. 
Kumdlalo wokuvula indebe yehlabathi iRussia ingombe iSaudi Arabia ngo’5-0. 
Ukudlala kakuhle kwelizwe elisingethe iFIFA World Cup kubhenca ukuzimisela nokunxanelwa kwalo impumelelo.
Umqeqeshi we-Egypt ugqibe kwelokuba amdlalise uMohamed Salah ongadlalanga kumdlalo wokuqala ngenxa yokonzakala akufumene kwiLiverpool kwinyanga ephelileyo. 
Ubukho bakhe uSalah abubanganalo ifuthe emdlalweni ngoba akukho nto ingako ayenzileyo. 
EzikaFaro ziwuqale kakuhle umdlalo, ziquqa zibuyelela kumdlalo weRussia – kodwa azikwazanga ukuwasebenzisa amathuba kwisigaba sokuqala. 
AmaRashiya afumene igowuli lokuqala ku-Ahmed fathy ogwaze umkhonto ekhaya. 
UDenis Cheryshev ubeke emnatheni elesibini laze elesithathu lafakwa ngu-Artem Dzyuba. 
Elobika lezikaFaro lifakwe nguSalah ngepenela emva kokuwiswa kwakhe emhlabeni kanozinti. 
Ngoku i-Egypt ihleli ekugqibeleni kuGroup A emva kokubethwa kabini. 
Ngomso iSaudi Arabia idibana ne-Uuruguay.
Egypt: Mohamed Elshenawy, Mohamed Abdelshafy, Ahmed Hegazy, Ali Gabr, Ahmed Fathi, Trezeguet, Mohamed Alneny, Abdalla Said, Tarek Hamed, 
Mohamed Salah, Marwan Mohsen.
Russia: Igor Akiinfeev, Yury Zhirkov, Sergey Ignashevich, Kutepov, Mario fernendes, Denis Cheryshev, Lury Gazinsky, Aleksandr Golovin, Roman 
Zobnin, Alexander Samedov, Artem Dzyuba.
Emva kwesithuba esingaphaya kweenyanga ezimbini uSteve Komphela eshiye iKaizer Chiefs, iindaba ezingenayo zithi ufumene iqela elitsha aza kuliqeqesha. 
Ingxelo yeSoccer Laduma ithi uMnumzana uMax Tshabalala uqinisekisile ukuba uSteve Komphela ngumqeqeshi weBloemfontein Celtic oyintloko phambi kokuqala kwesizini entsha. 
Eli qela laseFree State belisoloko likhangela umqeqeshi omtsha emva kokuhamba kuVeselin Jelusic – ogqibe kwelokuba alahle kwiintsuku ezimbalwa ezidlulileyo.
“Ewe, sivumelene noSteve Komphela. Andazi iphume njani lo nto – kodwa ke into endinokuyithetha kukuba sivumelene. 
Sigqibe kwelokuba sithethe noSteve Komphela kuba sicinga ukuba ngoyena mntu ofanelekileyo. 
Besifuna umntu onokufunqula umoya wabadlali. 
Iyayazi ibhola yaseMzantsi Afrika kwaye ukhe waqeqesha eFree State,” utshilo uTshabalala.
Sisivumelwano seminyaka emithathu esitykitywe nguKomphela. 
Ekupheleni kwesizini, kubekho ingxelo ethi iBlomfontein Celtic iyathengiswa. 
Akuka caci lo mcimbi uyakuphelalilaphi na.
Ikamva lelizwe lase-Argentina kwindebe yehlabathi eRussia limfiliba emva kokungcwatya ngemvula yamagowuli yiCroatia namhlanje ebusuku. 
Amagowuli empumelelo afakwe ngu-Ante Rebic, uLuka Modric no-Ivan Rakitic ancede iCroatia kwimpumelelo eyifumene emva kokubetha i-Agentina ngo’3-0 kumdlalo obunzima eNizhny Novgorod. 
Eneneni kuphelele iqela elidlale kakuhle kobu busuku. 
ULionel Messi, obethembise ngokuyibetha iCroatia namhlanje, khange abonakale kuzo zozibini izigaba zomdlalo. 
Ukubethwa kwe-Argentina kuthetha ukuthi iphakathi kwamazwe athembisayo ngenxa yamagama amakhulu wabadlali abaziwayo – kodwa ekungaphumi nto kubo xa bedlalela iqela lesizwe ebaleni.
Kuyiwe kwixesha lokuphumla kungekho gowuli ebhodini nangona amathuba ebekhona macala omabini. 
ULuka Modric ufumene ibhola ekunene, wabetha indoda – kodwa endaweni yokunikela ugxa wakhe, ukhethe ukuqabelisa phezu kwepali. 
Yona i-Argentina iphantse yatsazisa igazi kwakwimizuzu yokuqala emva kokufumana amathuba amahle. 
Indoda ekulindelwe lukhulu kuyo, iLionel Messi, ibigadiwe kakhulu ngabadlali beCroatia. Naye uSergio Aguero akafumenanga mathuba acacileyo kwisigaba sokuqala. 
Umgangatho womdlalo ubuphezu. Abadlali beCroatia basemva batshayele kwanto bencediswa ngunozinti wabo – uDanijel Subasic. 
Emva kwempazamo eyenziwe ngumdlali we-Argentina nonozinti, uWifredo Caballero, benikelana ibhola – kuthe gqi u-Ante Rebic, wayibeka emnatheni ibhola kwimizuzu embalwa isiqingatha sesibini siqalile. 
Unozinti weCroatia unqande amanzi engena endlini kumzuzu wamashumi amathandathu anesithathu uMessi noogxa bakhe bekhangela igowuli lokulinganisa. 
UMandzukic uphantse wayibeka endaweni entle iCroatia – uphoxwe kukuphuma ecaleni kwebhola yakhe. 
ULuka Modric ufake igowuli lesibini kwaphela nge-Argentia. 
Emva kokubetha kwebhola yakhe epalini, u-Ivan Rakitic ufake igowuli lesithathu wavalwa umkhusane we-Argentina.
Uphelile umdlalo, yaba iCroatia izibekela indawo kumjikelo olandelayo emva kokuphumelela imidlalo emibini kuGroup D.
Argentina: Wifredo Caballero, Nicolas Tagliafico, Nicolas Otamendi, Gabriel Mercado, Marcos Acuna, Enzo Perez, Javier Mascherano, Eduardo Salvo, Maximiliano Meza, Sergio Aguero, Lionel Messi.
Croatia: Danijel Subasic, Ivan Strinic, Domagoj Vida, Dejan Lovren, Sime Vrsaljko, Ivan Perisic, Marcelo Brozovic, Luka Modric, Ivan Rakitic, Ante Rebic, Mario Mandzukic.
USodolophu waseBuffalo City uXola Pakati wenze intetho engobume besixeko eICC eMonti ngoLwesine.
USodolophu waseBuffalo City uXola Pakati ubhengeze ukuba esi sixeko siza kukwakha izindlu ezikumawaka amahlanu eDuncan Village kule minyaka mine izayo.
Edakanca intetho malunga nobume besixeko eICC eMonti ngoLwesine, uPakati uthi sele besityikityile isivumelwano sokumilisela iphulo lokujika amatyotyombe aseDuncan Village, neendawo ezikufuphi, abezizindlu.
“Ngoku siphethula inkqubo yokutyikitya intsebenziswano phakathi kukarhulumente waseMpuma Koloni, okazwelonke kwaneArhente yoPhuhliso lweZindlu (Housing Development Agency),” kutsho uPakati.
UPakati ukwathe isixeko sixakekile, similisela iiprojekthi zezindlu ezingamashumi amabini anesithoba, nezixabisa amakhulu amabini anamashumi amahlanu anesithoba ezigidi zeerandi (R259 million), ePotsdam Ikhwezi Block 1, eMdantsane Zone 18cc nesigaba sesithathu eTyutyu.
Kodwa uPakati ubalule ukuba imfuno yezindlu kuza kubanzima ukuba iphunyezwe ngokupheleleyo sisixeko.
“Ingxaki yesixeko esifana nesethu kukuba xa ugqiba ukwakha izindlu kwindawo ethile, kufika abanye abantu bazokugxumeka amatyotyombe kuba kaloku isixeko yindawo yamathuba engqesho.
“Ewe siwulungele umngeni wokuqubisana neemfuno zabantu besixeko kodwa lo ngumsebenzi oqhubekayo, ongasokuze uthi uwugqibile,” utshilo uPakati.
Iingxelo ezitshisayo zithi uKhama Billiat uza kubhengezwa njengomdlali weKaizer Chiefs kungekudala. 
Abasemfuthweni wolwazi baxelele i-Independent Media iindaba ezithi le ndedeba yaseZimbabwe izimisele ukuwaphelisa amaqashiso ngekamva layo emva kokungavumelani ngemiba ephathelene nemali phambi kokutykitya isivumelwano sengqesho esitsha neMamelodi Sundowns. 
Amakhosi amtyikityile kwaye kulindeleke ukuba amazise njengomdlali wawo ngokusesikweni ngoMvulo weveki ezayo.
Umqeqeshi weSundowns, uPitso Mosimane, uzamile amatyeli aliqela ukuthetha nalo mdlali – kodwa iinzame zakhe ziwe phantsi emva kokungavumelani ngemali eqikelelwa kwizigidi ezibini (R2-million) efunwa nguBilliat phambi kokuzibophelela nomrholo ongamaphaya kwamakhulu amabini amawaka erandi (R220 000) ngenyanga. 
UBilliat wenze indima enkulu kwiSundowns kule minyaka idlulileyo phantsi kukaPitso Mosimane. 
Iindebe zePSL ezintathu, iTelkom, iNedbank, iCaf Champions League – zezinye zeendebe abenegalelo kuzo uBilliat.
Amakhosi asakhangela umqeqeshi omtsha oza kungena endaweni kaSteve Komphela owabeka phantsi kwisithuba seenyanga ezimbini ezidlulileyo. 
Kutshanje, iChiefs ikhulule abadlali abaliqela abaquka uBrilliant Khuzwayo, uTsepo Masilela, uSibusiso Khumalo, u-Edmore Chirambadre, uKeagan Buchanan noWilliam Twala. 
Akukabikho lizwi eNaturena ngomqeqeshi omtsha nakubeni igama likaStuart Baxter limane likhankanywa. 
“Linda, ikhona into entsha eza kuvela namhlanje. 
Sizimisele ukuyixela indawo ayakuyo uBilliat,” utshilo uMike Ngobeni ochophela imiba yomdlali.
UMphathiswa weMisebenzi yoLuntu uThulas Nxesi UMFANEKISO: Oupa Mokoena
Kule veki izayo isixeko saseMonti siza kusindleka imisitho emikhulu emibini ekulindeleke ukuba ixovule imiba yezoqoqosho oluchaphazela iMonti, iMpuma Koloni kwanelizwe liphela.
Iintsuku ezimbini ukusuka ngoLwesithathu, womhla wamashumi amabini anesixhenxe, isixeko siza kube sisingethe ingqungquthela yokuxovula uqoqosho lweelwandle eHemingways.
Le ngqungquthela, ezakube isingathwe nguMphathiswa weMisebenzi yoLuntu uThulas Nxesi, iza kuxovula umbandela wokutsala abatyalizimali kuqoqosho lwemimandla egudle unxweme.
Xa kuphela nje lo msitho ozakube ubanjelwe eHemingways, isixeko siza kube sele sikwiiyure ezivisayo siqale ingqungquthela yamazwe aphantsi kweBRICS (Brazil, Russia, India, China and South Africa) eza kubanjelwa eICC eMonti de kube ngomhla wokuqala kweyeKhala.
Imiba eliqela kule ngqungquthela yeBRICS, nequka urhwebo noshishino, kulindeleke ukuba inyathelwe ngamandla.
USodolophu waseBuffalo City uXola Pakati uthi esi sixeko sikulungele ukusingatha imisitho emikhulu.
“Sizibambile iindibano eziliqela, silungiselela ukuba ibe yimpumelelo le ngqungquthela yeBRICS kwaye iinjongo zethu kukubonakalisa ukuba isixeko sethu sinawo umthamo wokusingatha imisitho emikhulu,” utshilo uPakati.
Abemmi abaphuma kumanye amazwe ngosuku lokuphawulwa kwemini yeembacu Umfanekiso: Tumi Pakkies
Ngenxa yokuba ezalwa ngabantu abazimbacu ezisuka eSomalia, uAli Omar (19) akakwazi kufumana isazisi nangona yena eyinzalelwane yeli loMzantsi Afrika.
Oku kwenza ukuba angakwazi kuzinza, nokusebenzisa ingqondo esikolweni nangona efunda ibanga leshumi. 
“Ingxaki utata akafuni kubangummi weli loMzantsi Afrika ngezizathu ezaziwa nguye, ngoku andikwazi kufumana isazisi, ndiyalibaziseka ukubhalisa igama lam kuluhlu lwabafundi bebanga leshumi,” uthethe watsho uOmar. 
Ilizwe loMzantsi Afrika lingenelele kumazwe ehlabathi athe akhumbula abantu abazimbacu kwihlabathi ngomhla wamashumi amabini kwinyanga yeSilimela.
“Ndinethemba lokuba kwiveki ezayo ikhona inguqu eza kwenzeka, kuba kudala ndizama ukufumana isazisi ukuze ndikwazi ukubhala iimviwo zebanga leshumi,” uthethe watsho uOmar. 
Lo ngumfundi webanga leshumi kwisikolo samabanga aphakamileyo iAcademy eMonti.
Uninakhulu wale nkwenkwe uFatima Moosa Omar uthi akanangxaki ngokubayimbacu eMzantsi Afrika, kodwa iyamhlupha ingxaki yomzukulwana wakhe.
“Asinangxaki ngokubazimbacu eMzantsi Afrika, kodwa le ngxaki kaAli ayisonwabisi, lo ngumntwana ozelelwe apha eFrere eMonti ngumntu walapha eMzantsi Afrika, sinethemba lokuba iza kulunga le ngxaki.”
Ukanti abanye abantu abaphuma kumazwe angaphandle kweli abaquka uHashim Ijaz uthi uyalikhumbula ikhaya lakhe ePakistan, kodwa ilizwe loMzantsi Afrika iselikhaya elishushu okwangoku. 
“Ndiyakhumbula ukugoduka kodwa, akukho nto indiphethe kakubi eMzantsi Afrika, ngonyaka ngamnye ndiyazama ukuya ekhaya ndiye kubona usapho lwam,” utshilo uIjaz. 
Isikhumbuzo sembacu kwihlabathi siqalwe ngonyaka ka2001 yiarhente yezizwe ezimanyeneyo iUN Refugee Agency ngeenjongo zokukhathalela iimbacu kwihlabathi.
Ingxelo yale arhente ithi ngabantu abakumashumi amathandathu anesithoba ezigidi ehlabathini abanyanzelwe zimeko ezithile ukuba bashiye amakhaya wabo.
INigeria lilizwe lesibini eliphumelele umdlalo kwindebe yebhola ekhatywayo kulawo mahlanu amele izwekazi le-Afrika. 
Namhlanje iNigeria ibethe ilizwe elinenkani, i-Iceland, ngo’2-0 kumdlalo wesibini kwindebe yehlabathi eVolgograd Arena Stadium ngolu rhatya. 
AmaNigeria achebele phezu kwalo ilizwe lase-Iceland ngamagowuli amabini abafakwe sisiququ uAhmed Musa. 
Impumelelo yeSuper Eagles iyibeke kwindawo yesibini kuGroup D okhokelwa yiCroatia ebethe iArgentina ngo’3-0 izolo ebusuku.
Bekulindele ukuba ilizwe lase-Iceland liyisokolise iNigeria emva kokudlala ntanganye ngo’1-1 neArgentina kwiveki ephelileyo – kodwa umdlalo walo ubunomahluko namhlanje. 
Abadlali beNigeria bekhokelwa nguJohn Obi Mikel esiswini khange basokole kangako ngoba i-Iceland ibanike ithuba lokudlala umdlalo wabo wesiqhelo. 
UFancis Uzoho kuye kwanyanzeleka ukuba asebenze ezipalini kwakwimizuzu yokuqala emva kweenzame zikaGylfi Siguurdsson. 
UVictor Moses noMusa bebeyovuya emaphikweni, maxa wambi bengena ngaphakathi bekhangela indlela yokufaka amagowuli kwi-Iceland. 
'Kuyiwe kwixesha lokuphumla iNigeria ihamba phambili ngegowuli elifakwe nguMusa ofumene ibhola ekunene kuMoses.
Umdlalo weSuper Eagles uye waphucuka kwisigaba sesibini emva kokufumana amandla kwigowuli elifakwe nguMusa kwisigaba sokuqala somdlalo. 
UJohn Obi wenze umahluko omkhulu esazulwini sebala namhlanje ngoba ibinguye otyala iibhola eziya kubadlali baphambili nasemaphikweni. 
Akukaneli ke kambe ngoba iNigeria kufuneka ibethe iArgentina okanye idlale ntanganye okungenani kumdlalo olandelayo kaGroup D kwiveki ezayo.
Amapolisa abambe amagqiyazana amathathu kwiindawo ezahlukeneyo aphakathi kweshumi elinesibhozo ukuya kumashumi amabini anesine ubudala emva kokuba efunyenwe enentsangu, abanye kubo bebanjwa bexabana ngeli cuba.
Kusuku lwesithathu iqalile iFIFA World Cup ka-2018 eRussia, kukhangeleka ngathi intlambo yokufel’amahashe yiAfrika. 
Mathathu amazwe ase-Afrika abethiweyo kwimidlalo (yayo) yendebe yehlabathi ukuzothi ga ngoku. 
INigeria ebethwe ngo’2-0 omhle yiCroatia kumdlalo obumhle eKaliningrad Stadium kubusuku banamhlanje. 
Abadlali beNigeria bathembisile ekuqaleni komdlalo; ibhola banikele ngayo kakuhle besebenzisa isantya – kodwa iCroatia ukwazile ukubavala emaphikweni naseswini. 
Iimpazo ezenziwe ngabadlali beNigeria ziya zababhenca ukuba uninzi lwabo ngabadlali abasebatsha kwinqanaba lehlabathi.
Umdlali wasemva u-Etebo uwugwaze ekhaya umkhonto, ngalo ndlela ibangele iCroatia ihambe phambili ngegowuli kwisigaba sokuqala. 
Kwisigaba sesibini uLuka Modric ufake ipenela yaba iCroatia iyawuphumelela umdlalo wayo wokuqala kwi-2018 FIFA World Cup ngo’2-0 omhle. 
Umdlalo wayo iCroatia ubumhle kwaye iye ebaleni iyifundile indlela abadlali beNigeria abadlala ngayo. 
Nakubeni kunjalo, iNigeria izamile ukudala amathuba ebeyimiphumela yomdlalo wayo omhle – kodwa ngelishwa iinzame zabadlali azizelanga mathokazi. 
IMorocco, i-Egypt neNigeria – onke la mazwe abethiwe. 
Kwimidlalo yendebe yehlabathi, yiNigeria ebekuthenjelwe ngayo ngabantu base-Afrika ngenxa yabadlali abaphezulu enabo.
CROATIA: Danijel Subasic, Sime Vrsaljko, Ivan Strinic, Ivan Perisic, Dejan Loveren, Ivan Rakitic, Andrej Kramaric, Luka Modric, Ante Rebic, Demagoj Vida.
NIGERIA: Francis Uzoho, Bryan Idowu, Wafred Ndidi, William Ekong, Leon Balogun, Oghenekaeo Etebo, John Obi Mikel, Victor Moses, Abdullahi Shehu, Alex Iwobi.
Umdlali wasemva kwiqela lesizwe laseSpain, uGerard Pique, uzityande igila kwiintatheli emva kwedemesha eyenziwe nguCristiano Ronaldo ngoLwesihlanu odlulileyo eSochi Stadium. 
URonaldo ubhakuzelise umnatha izihlandlo zazithathu eyedwa kumdlalo wendebe yehlabathi kaGroup B ophele ngo’3-3 phakathi koomakad’ ezondana baseYurophu – iSpain nePortugal. 
Ngoku uPique utyhola uCristiano Ronaldo ngokuziwisa ukuze anikwe amapenela ngoosompempe. 
Lo kaPique ukuthetha oku emva kokuba uRonaldo efumene ipenela kumdlalo odlulileyo emva kokuwiswa nguMacho phakathi emhlabeni kanozinti.
“URonaldo ungumntu osoloko esiwa kwaye oonozinti basoloko bempha amapenela ngenxa yalo nto. 
Sizamile ukuzifunqula emva kokuhlangabezana neengxaki. 
Ukuphisa ngepenela umdlalo uqala, uphinde ulandele ngasemva emdlalweni – yinto enzima kakhulu. 
Nakubeni kunjalo – kodwa ndingatsho ukuba sikwazile ukufaka amagowuli amathathu kwaye indlela izinto ezihambe ngayo iya sivuyisa thina,” utshilo uPique.
Ilizwe laseSpain lidlale umdlalo omhle kakhulu ngoLwesihlanu nakubeni lingakwazanga ukuqokelela amanqaku amathathu emdlalweni. 
Ngokomdlalo, iSpain sidlale ngcono kakhulu sisebenzisa uhlobo lomdlalo waso ekuthiwa yiTika-Tika. 
Ngoku abadlali beSpain – eyazuza indebe yehlabathi eMzantsi Afrika ngo-2010 – banethemba lokuguqula izinto kwimidlalo yabo elandelayo kwaye abazimiselanga kuphazanyiswa zizinto ezifana nokugxothwa komqeqeshi [Lopetegui] phambi kokuqala kwe-2018 FIFA World Cup.
“Kufuneka sibambisane ngoku emva kokwenzeka into engathandekiyo nakubani na. 
Sakuthetha ngezo zinto emva kokuba sigqibe le sikuyo into. 
Ukuxoxa kwakhe neReal Madrid akundikhathazi konke konke ngoba kuze iqela elikhulu kuye. 
Indlela ayenze ngayo lo nto yiyo le idala intetha. 
Zininzi ke izinto ezithethiweyo – umongameli akayithandanga wathatha isigqibo. 
Thina badlali sisamkele eso sigqibo,” utshilo uPique.
Ingxoxo ngomdlali ophambi kwibhola yehlabathi, uLionel Messi, emva kokuba engakwazanga ukunceda ilizwe lakhe izolo, isaqhuba. 
Ilizwe lase-Argentina kuye kwanyanzeleka ukuba lamkele inqaku elinye kumdlalo walo wokuqala kwi-2018 FIFA World Cup ebanjelwe eRussia emva kokudlala ntanganye ngo’1-1 nelizwe elincinane i-Iceland emalanga izolo eMoscow Stadium. 
Ukungakwazi kwakhe uMessi ukunceda i-Argentina kudale intetha kakhulu kumakhasi onxibelelwano kuba uCristiano Ronaldo efake amagowuli amathathu eyedwa ngethuba iPortugal idlala ntanganye neSpain ebusuku ngoLwesihlanu eSochi Stadium.
Ilifumene ithuba lokuphumelela umdlalo i-Argentina ngethuba izuza ipenela kwisigaba sesibini somdlalo – kodwa ibhola kaMessi iye yabanjwa ngunozinti we-Iceland ogama linguHannes Thor Halldorsson. 
Yifolosi ekhathazayo kakhulu, uSergio Aguero, eqhufuze iqanda emdlalweni kwisigaba sokuqala – kodwa u-Alfred Finnbogasson ukhawuleze wafaka igowuli lokulinganisa.
Nakubeni i-Argentina ingaphumelelanga – kodwa uMessi uthi abantu mabathobe amaxhali akukonakali nto.
“Bekunzima kakhulu kuthi ukudlala neqela elihlala emva. Ukuphosa ipenela ibe yinto ebuhlungu kwaye ndiyixhoma emagxeni wam lo nto. 
Akukho sizathu sokuxhalaba, bekufaneluba siphumelele kula mdlalo – kodwa kuyabonakala ukuba kufuneka siyiphucule indlela esidlala ngayo. 
Kufuneka sithobe umoya. Siza kuyibetha iCroatia,” utshilo uMessi emva komdlalo.
ICroatia ithe ngcu kwindawo yokuqala kuGroup D emva kokuba ibethe iNigeria ngamagowuli amabini (2-0) kumdlalo obubanjelwe eKaliningrad Stadium izolo ebusuku. 
UMessi unethemba lokuba ilizwe lakhe lakuyibetha iCroatia kumdlalo obalulekileyo kakhulu ngoLwesine ebusuku eNizhny Novgorod Stadium.
Ihleli phezulu iSerbia kuGroup E emva kokuphumelela umdlalo wayo wokuqala kwindebe yehlabathi yebhola ekhatywayo ebanjelwe eRussia. 
Kumdlalo obutaka iintlantsi eSarama Stadium, iSerbia ibethe iCosta Rica ngo’1-0. Igowuli lempumelelo leSerbia lize nesiququ sikaKapteni, u-Aleksandar Kolarov, kumzuzu wamashumi amahlanu anesihlanu emva kokukhaba ibhola entle ebibekwe phantsi ngaphaya komhlaba kanozinti.
Ukusukela ekuqaleni komdlalo, iSerbia yiyo ebonakalise ukunxanelwa impumelelo. Ihlasele zisuka emdlalweni kwaye kwaye idale namathuba aliqela nakubeni ingakwazanga ukuwasebenzisa. 
Abadlali basemva beCosta Rica abafana Giancarlo Gonzalez, uJohnny Acosta no –Oscar Duarte kuye kwanyanzeleka ukuba bahlale emva ngoba iifolosi zeSerbia bezifuna intw’ ibilapha. 
Kuyiwe kwixesha lokuphumla kungekho gowuli ebhodini.
Izinto zijikile kwisigaba sesibini somdlalo emva kwebhola efakwe nguKolarov. 
Khange iphozise maseko iSerbia emva koko – kodwa uAleksandar Mitrovic akwazanga ukusebenzisa ithuba elihle ephambi kwepali. 
Unozinti weCosta Rica, uKeylor Navas, wenze umsebenzi omhle ezipalini izihlandlo eziliqela. 
Abadlali abafana neCristian Gamboa noDavid Guzman bazamile ukuhlasela – kodwa ibivalile iSerbia mba. 
Ifumene amanqaku amathathu iSerbia kufanelekile emva kokudlala ngcono emdlalweni.
COSTA RICA: Keylor Navas, Johnny Acosta, Giancarlo Gonzalez, Celso Borges, Oscar Duarte, Bryan Ruiz, Johan Venegas, Francisco Calvo, Cristian Gamboa, David Guzman, Marcos Urena.
SERBIA: Vladimir Stojkovic, Dusko Tosic, Luka Milivojevic, Branislav Ivanovic, Aleksandar Mitrovic, Dusan Tadic, Aleksandar Kolarov, Nikola 
Milenkovic, Sergej Milinkovic-savic, Nemanja Matic, Adem Ljajic.
UMohamed Salah uyayikhanyela ingxelo ethi kukho ukungevani kwinkampu yelizwe lakhe.
Umdlali ophambili kwiqela lesizwe lebhola ekhatywayo laseYiphutha, uMohamed Salah, uzikhanyele wema ngomlenze omnye iingxelo ezithi kukho ukungevani kwinkampu yezikaFaro. 
EzikaFaro zibe liqela lokuqala eliqinisekisiweyo elinganalo ithuba lokuya kumjikelo wendebe yehlabathi emva kokubethwa yiRussia ngamagowuli amathathu kwelinye (3-1) kumdlalo obungoLwesibini ekuqaleni kwale veki eSt Petersburg.
UMohamed Salah udlale umdlalo wakhe wokuqala kwi-2018 FIFA World Cup kule veki emva kokuphoswa ngumdlalo wokuqala ngenxa yokwenzakala egxalabeni awakufumana kwiiveki ezimbalwa phambi kokuya eRussia. 
Emva kokubukela i-Egypt ibetha yi-Uruguay kumdlalo wokuqala, uSalah – ohlonitshwayo jikelele kwihlabathi ngenxa ybuchule abusebenzisayo xa efaka amagowuli – kodwa akakwazanga ukubanefuthe ngethuba ilizwe lakhe libethwa yiRussia.
USalah uye kuTwitter – apho aphundule iingxelo ezingengxabano kwinkampu ye-Egypt. 
“Bonke umntu kwinkampu yeYiphutha bonwabile, bayasebenzisana futhi akukho ngxabano. 
Sihloniphana ngendlela engathethekiyo kwaye unxulumano phakathi kwethu singabadlali luhle,” utshilo uSalah.
Ilizwe laseYiphutha liza kudlala neSaudi Arabia ngoMvulo weveki ezayo.
Khange bakwazi ukuzibamba iinyembezi abadlali bePeru emva kokubethwa yiFrance ngorhatya lwanamhlanje. 
IPanama ibokoboko macala onke yinduku yamaNgesi emva kokubhulelwa amasaka ngo’6-1 kumdlalo obubanjelwe eNizhny Novgorod Stadium emalanga namhlanje. 
Umtshutshisi emdlalweni okwaqinisekise ukuba AmaNgesi athatha indawo yawo yokuqala kuGroup G sisiququ, uHarry Kane, obuye namagowuli amathathu eyedwa namhlanje. 
Indoda ebhakuzelise umnatha kwangoko kwisigaba sokuqala nguJohn Stones obuye nesibini samagowuli kwaze kwalandela uJesse Lingard ngebhola entle kakhulu ayidlalelwe nguRasheem Sterling kude kufuphi nomhlaba kanozinti. 
Igowuli lokubika lePanama lifakwe nguFelipe Baloy – igqala lomdlali elingene kwisigaba sesibini somdlalo. 
Ngoku uKane uphala phambili kwindebe yehlabathi ka2018 ngamagowuli amahlanu, ulandelwa nguCristiano Ronaldo welizwe lasePortugal noRomenu Lakuka waseBelgium ngamagowuli amathathu ngamnye kubo. 
AmaNgesi aye neqela labadlali abancinane kwindebe yehlabathi – bazenzele igama ngokuphumelela umdlalo ngemvula yamagowuli amathandathu. 
IPanama ifumene ithuba lokubhalisa ebhodini zibekwa kwisiqingatha sokuqala – kodwa ifolosi yayo ingenwe ngamanzi emadolweni ayakwazi ukulisebenzisa.
Kuzo zozibini izigaba zomdlalo, abadlali bePanama benze iimpazamo kwiindawo ezimbi ebaleni. 
Lo nto ibangele bohlwaywe kakhulu ngusompempe onike iNgilane amapenela amabini afakwe nguKane. 
Umdlalo weNgilane ubumhle kwaye izicacise kwantlandlolo ukuba ifuna ukuwuphumelela umdlalo. 
Ngoku iqela likaHarry Kane liya kumjikelo olandelayo kwaye lihleli kwindawo yokuqala kuGroup G, ibambene neBelgium ebethe iTunisia ngo’5-2 kumdlalo wayizolo eMoscow. 
ITunisia ebuyela ekhaya emva kokuphulukana nemidlalo emibini kwindebe yehlabathi, kulindeleke izame ukuzixolisa ngePanama edubhudubhu okwenyama yedada.
England: Jordan Pickford, Harry Maguire, Kieran Trippier (Danny Rose 70), John Stones, Kyle Walker, Ashley Young, Jesse Lingard (Fabian Delph 64), Jordan Henderson, Ruben Loftus-cheek, Harry Kane (Jamie Vardy 63), Rasheem Sterling.
Panama: Jaime Penedo, Eric Davis, Roman Torres, Michael Murillo, Jose Luis Rodriguez, Anibal Dodoy (Ricardo Avila 63), Gabriel Gomez (Felipe Baloy 69), Armando Cooper, Edgar Barcenas Abdiel Arroyo 69), Blas Perez.
Nakubeni bekulindelwe kutak’ iintlantsi kumdlalo obuphakathi kweFrance neDenmark – akubanga njalo emva kokuba umdlalo uphele kungekho lizwe elikwazileyo ukubhalisa ebhodini eLuzhniki Staium namhlanje. 
Omabini amazwe aye emdlalweni namhlanje esezindaweni ezintle – lo nto yenze kwangabikho kothuka yindlela izinto ezenzeke ngayo eLuzhniki Stadium. 
Emva kokuphumelela imidlalo emibini yokuqala, umqeqeshi weFrance, uDidier Deschamps, ukhethe ukungabaqalisi umdlalo abadlali bakhe abaphambili abafana noPaul Pogba, uKylian Mbappe noHugo Lloris namhlanje.
Abadlali beDenmark bankqonkqoze kwangoko kwiipali zikanozinti weFrance – kodwa into abangakwazanga ukuyenza kukufaka igowuli. 
Bekubonakala ukuba iFrance ayinabo abadlali bayo abaphambili. Bekungekho mfutho oqhelekileyo kumdlalo wayo. 
Emva kokuphela kwesigaba sokuqala kungekho nto ebhodini, uDeschamps ukhuphe u-Antoine Griezmann, endaweni yakhe ufake uNabil Fekir.
IFrance, enethemba lokuya kwimidlalo yokugqibela kwindebe yehlabathi yalo nyaka, ivale imidlalo kaGroup C ihleli phezulu. Emva kwayo ibe yiDenmark ebidlala nayo namhlanje.
Nakubeni ilizwe lasePeru liphulukene nemidlalo yalo emibini kwindebe yehlabathi – kodwa ligoduka lincumile ema kuphumelela umdlalo wokugqibela. 
IPeru izibethele iAustralia ngamagowuli amabini eqandeni (2-0) kumdlalo wendebe yehlabathi eFisht Stadium ngongcwalazi namhlanje. 
Umdlalo ulawulwe yiAustralia kwasekuqaleni kwawo kwaye ikwayiyo ebingxamele ukubhakuzelisa umnatha.
IPeru iqhufuze iqanda kumzuzu weshumi elinesibhozo kwisiqingatha sokuqala. 
Igowuli lifakwe nguAndrea Carrillo ofumene ibhola egotywe ngobuchule ngugxa wakhe uPaolo Guerrero oyiqabelise ngaphaya kukaMatt Ryan – unozinti weAustralia. 
Naye unozinti wePeru, uPedro Gallese, kuye kwanyanzeleka ukuba achithe ibhola ebikhatywe nguMatthew odlale ibhola entle noRogic noKruse.
Abadlali bePeru, ebuyele kwindebe yehlabathi emva kwamashumi amathathu anesithandathu eminyaka, babuyela ekhaya bekhalela ukukhutshwa kwindebe yehlabathi kumjikelo wokuqala – kodwa ukufumana impumelelo yeyona nto abakufika babalise ngayo. 
Omabini la mazwe kaGroup C ayagoduka.
Abadlali nabalandeli be-Argentina balila iinyembezi zovuyo kobu busuku emva kokuphumelela kwelizwe labo. 
Emva kwamashumi alithoba emizuzu, iArgentina izuze impumelelo ebalulekileyo emva kokubetha iNigeria ngo’2-1 kumdlalo obunzima kakhulu eSaint Petersburg Stadium namhlanje ebusuku. 
Amagowuli amabini afakwe nguLionel Messi noMarcos Rojo ngawo anike iArgentina ithuba lokuya kumjikelo olandelayo kwi-2018 FIFA World Cup ebanjelwe eRussia. 
Ukudlulela kwe-Argentina yinto ekunzima ukuyikholelwa ngoba idlale kakubi kwimidlalo yayo emibini noxa inentaphane yabadlali abaphezulu ngaphezulu kunamazwe amaninzi kwindebe yehlabathi.
UMessi, njengeNkokeli yeqela lesizwe, utsazise igazi kuqala emdlalweni wanamhlanje emva kokuba efumene ibhola ekhatywe ngobuchule ngu-Ever Banega. 
Akayibonanga ibhola unozinti weNigeria, uFrancis Uzoho, noxa ikhatywe kanye kwicala ebevale kulo. 
Isantya somdlalo besiphezulu ngoba ilelo nelo iqela belifuna ukusebenzisa umdlalo wanamhalanje kakuhle ukuze liye phambili. 
UMohamed Musa noVictor Moses abangabadlali ehlasela ngabo iNigeria abakwazanga ukwenza umahluko kumdlalo wokugqibela.
Kwisigaba sesibini iNigeria ifumene igowuli ngepenela efakwe nguMoses. 
Emva koko iNigeria ikwazile ukudlala umdlalo ongcono. 
Uthe mdlalo xa ubonakala ukuba ungaphela kungekho eliphumelelayo, umqeqeshi we-Argentina ufake uCristian Pavon endaweni ka-Enzo Perez. 
Iinguqu zizo ezikhokelele kwigowuli lokugqibela elifakwe nguRojo kwimizuzu yokugqibela. 
Kwelinye icala iCroatia ibethe ilizwe lase-Iceland engaphumelela nomnye umdlalo ngo’2-1. 
YiCroatia ne-Argentina ezidlulele phambili ngokulandelelana.
EKAPA: USODOLOPHU waseKapa, uPatricia de Lille, ubuyiselwe njengelungu leDA yinkundla ephakamileyo namhlanje. 
Nangona kunjalo, iDA ifunga imunc’intupha isithi izakubhenela kwinkundla yezibheno – icele umngeni.
Lo nto ithethe ukuba ukubhiyoza kwakhe kungalithutyana. 
IDA yakhupha uDe Lille njengelungu lalo mbutho emva kokuba wabhengeza ukuba uzakubeka phantsi iintambo emva kokuba ehlambe igama lakhe kwizityholo atyabekwa zona.
Wakubhengeza oku kudliwanondlebe kunomathotholo kwekaTshazimpunzi. 
Umbutho weDA wasebenzisa ibakala lomgaqo uSection 3.5.1.2 othi umntu uyayeka ukubalilungu xa ebhengeze esidlangalaleni ukuba uzakubeka phantsi iintambo.
Kwangoko uDe Lille wabhenela enkundleni. 
Ityala lamiselwa umhla we27 ngoLwesithathu.
Inkundla igwebe ngakwicala lakhe. Ubuyiselwe njengelungu leDA. UDe Lille ebeyimele eyokuba wathi uzakubeka phantsi iintambo njengosodolophu, hayi embuthweni.
Umbutho weDA wamgxotha lo kaDe Lille kule nyanga iphelileyo imbeka izityholo zolawulo-gwenxa nokubanecala xa eqesha.
Inkundla igqibe kwelokuba ukuqinisekisa kweDA ukuba uDe Lille uyekile ukubalilungu ngokwelibakala akukho semthehweni yaze yambuyisela njengelungu.
UDe Lille uthe esi sigwebo sivumelana noko ebekade ekumele.
“Ndibulela abantu baseKapa‚ ndibulela nabameli bam‚” utshilo.
“Ayiyo mpumelelo yam ndodwa le. 
Yimpumelelo yabantu baseKapa bonke ngoba ndinamandla kakhulu kunakuqala wokubasebenzela ingakumbi abo bacinezelweyo.”
Kodwa usekela sihlalo wequmrhu elilawulayo kwiDA uNatasha Mazzone uthe: “Andicingi ukuba ubudlelwane bungalungiswa.”
“Ulilungu (De Lille) lombutho elizakujongana nequmrhu lokolula izimilo. 
Iqumrhu elijongene noko lizakuhlala ngokukhawuleza ukuze kubekwe usuku.”
UMazzone ugxininisile ukuba bazakucela umngeni malunga nesisigwebo senkundla.
“Amagqwetha wethu azakujonga amaphepha ze acebise umbutho. Oko kuzakwenziwa ngokukhawuleza,” utshilo.
Izinto ezimangalisayo zenzekile kwaye zisenzeka kwindebe yehlabathi esingathwe yiRussia. 
Ilizwe lase-Argentina, ebelincanyiwe phantse nguye wonke umntu emva kokungaqhubi kakuhle kwimidlalo yokuqala, izolo libethe iNigeria ladlulela phambili kwindebe yehlabathi. 
Namhlanje ilizwe elincinane ngokwasebholeni lothuse umzi ngokukhupha iGermany. AmaJamani atyathiswe iitasana zawo yiSouth Korea emva kokuwabetha ngo’2-0 kumdlalo obunzima kakhulu eKazan Stadium namhlanje. 
Le yimini AmaJamani oyiswe ngayo ukukhusela indebe yehlabathi ayiphumelela ngo’2014 eBrazil – apho abetha khona iArgentina ngo’1-0. 
Olu ikwalusuku olungasoze lwalibaleka kwiGermany ngoba zange yaphuma kumjikelo wendebe yehlabathi ukusukela ekusekweni kwayo.
Ukuhamba kweGermany kuthusile ngoba ibibonwa ngabantu abaninzi njengelona lizwe elinokuthi liyithathe indebe yehlabathi kwakhona ngenxa yabadlali enabo abanamava futhi abadlalela amaqela amakhulu ehlabathini – kodwa kwelinye icala ibikhona into ethi ingaphuma ngoba umdlalo wayo zange uncumise kwasekuqaleni ngethuba ibethwa yiMexico ngo’1-0. 
Phambi kokubethwa yiKorea, AmaJamani ebenalo ithuba lokuya phambili kwindebe yehlabathi emva kokuphumelela umdlalo kwiveki ephelileyo. 
Ilizwe laseSouth Korea lidlale umdlalo walo wesiqhelo okhawulezayo – kodwa yaqinisekisa ukuba amadoda ayingozi afana noMats Hummels noMesut Ozil ayagadwa ukuze angenzi ngozi. 
UManuel Nenuel usebenzile ezipalini ngoba abadlali abafana noJung Woo-young noSon Heung bazamile ukutyhoboza noxa bebenzinyelwe.
Isiququ uKim Young-woo uthathe iSouth Korea wayibeka endaweni entle ngegowuli. 
Ibhokisi yeGermany itywinwe nguSon ofake igowuli uNeuer engekho ezipalini zakhe emva kokubhutyuza ibhola phakathi ebaleni. 
Kwelinye icala iSweden inyukele kwindawo yokuqala kuGroup F emva kokubetha iMexico ngamagowuli amathathu (3-0) kumdlalo obubanjelwe eYekaterinburg Stadium. 
Lo nto ithethe ukuthi iSweden neMexico zizo eziya phambili. 
IMexico incedwe kukuza kumdlalo wokugqibela iyiphumelele imidlalo yayo emibini. 
IGermany, ephumelele kanye, iphumile neSouth Korea noxa iwuphumelele umdlalo wayo kakuhle.
EMVA kweenyanga zokusebenza nzima, ikhangela italente kwiidolophu eziliqela zeMpuma Koloni, ngoku lifikile ixesha lokuba iTruFM iwonge abo baphumelele ugqatso.
NgoMgqibelo we30 kweyeSilimela 2018, kwiHolo leSixeko saseMonti (City Hall) – esi sikhululo seSABC siza kube sibhengeza ophumelele kwibakala lokusasaza, elomculo nomdaniso.
Kwezi nyanga zigqithileyo, iTruFM ibixakekile ikhangela umsasazi, imvumi kwanomdanisi kwiindawo ezifana neMdantsane, Bhisho, Bhofolo, Komani, Mbizana, Mthatha, Monti neMaclear.
Isibini esiphezulu (Top 2) ebe sikhethwe kwibakala ngalinye, kwidolophu nganye, besibizelwe kucweyo belubanjelwe kwiziko leSABC eliseBhisho kwinyanga kaCanzibe.
Abo bakhuphisana kwibakala losasazo bebephantsi kweliso likaMasi Mdingane onguManejala weeNkqubo zeTruFM, abomculo behoywe nguMojalefa Thebe kwakunye noIsrael Mosehla; ze abomdaniso bachitha impelaveki nomakhwekhwetha womdanisi uSimphiwe Mba.
“Abangenele kwibakala losasazo bebenikwa ithuba lokuzivavanya kwiinkqubo zesikhululo zaphakathi evekini; abomculo bebeshicilele iingoma zabo nebe zidlalwa kumaz’ omoya wesi sikhululo ze abo bajay’vayo benza imiboniso yevidiyo nebixhonywe kumakhasi wonxibelelwano weTruFM,” kutsho 
uBusi Mbatsha oliBambela Manejala kwezeNtengiso kweli ziko losasazo.
Ophumelele kwibakala ngalinye kwi2018 tru Talent Awards uza kubhengezwa kumsitho oza kube useCity Hall, eMonti ngoMgqibelo umhla we30 kweyeSilimela 2018.
UVusi Nova, Asanda Mqiki, Professor, uDJ Sbu (osisithethi sembeko) kuquka nabo bebekhuphisana – baza kutshintshiselana ngengoma eqongeni.
“Ophumelele njengomsasazi uza kumka efumbethe ishumi lamawaka eerandi [R10 000 ], atyikitye isivumelwano sengqesho sonyaka njengomsasazi weTruFM, ngokunjalo axhamle neData engu5GB yakwaVodacom iinyanga ezintathu.
Okhethwe kwicandelo lomculo naye uza kuhamba nesixamali esiyi-R10 000; anikwe nethuba lokushicilela ingoma eprodyuswe nguMojalefa Thebe [ owaziwa ngokuprodyusela uZahara uLoliwe noPhendula ] kwakunye nemvumi uIsrael Mosehla, aze axhamle kwiData yakwaVodacom engu5GB iinyanga ezintathu.
Ophumelele kwicandelo lomdaniso afumane iR10 000 kwakunye neData engu5GB yakwaVodacom,” kucacisa uMbatsha.
Ngonyaka ka2050 abantu baseMzantsi Afrika abahlala edolophini bazakube bebalelwa kumashumi asibhozo ekhulwini (80%), kwaye uninzi lwabo iza kuba ngabantu abatsha.
Oku kuvele ngoLwesine, usuku lokuqala lomsitho weentsuku ezintathu obanjelwe eICC eMonti. 
Indibanisela yeBRICS ngamazwe amahlanu enziwa yiBrazil, Russia, India, China noMzantsi Afrika,
Noxa nje ukukhula kwenani labantu abafuna ukuhlala ezidolophini kunika urhulumente ithuba lokuphucula izixeko needolophu ezincinane, lo mbandela unemingeni oza nayo kuba imali yokuqubisana nale ngxaki inqongophele ngokokutsho kukaAndries Nel, uSekela Mphathiswa kwisebe leNtsebenziswano kuRhulumento kwakunye neMicimbi yeeNkokeli zeMveli (COGTA).
ULato Mabaso, ojongene nophuhliso lolutsha kwaCOGTA, uthi abona bantu baninzi kwimfuduko yokusuka ezilalini kusiyiwa edolophini ngabantu abatsha, kuba befuna amathuba engqesho.
Isisombululo kule ngxaki, ngokokutsho kukaOscar Mabuyane, uMphathiswa waseMpuma Koloni kwisebe leziMali, uPhuhliso loQoqosho, ezoKhenketo neMicimbi yezeNdalo – kukuveliswa kwamathuba ezoqoqosho nengqesho kubantu abasezilalini.
Lo msitho weBRICS uzinyaswe ziindwalutho zala mazwe amahlanu eziphuma kwicandelo loomasipala, uphuhliso lwezixeko, ezoqoqosho nezophando.
KUFIKELELE ixesha lokuba awubeke phantsi umboko weendaba zoMhlobo Wenene FM umakhwekhwetha wosasazo lukanomathotholo uThandile Titi-Cekisani emva kweminyaka engama31 esemoyeni.
UCekisani, obe gqibelisa namhlanje eSABC nanjengoko ethabatha umhlalaphantsi, uxelele inkqubo yoMhlobo Wenene FM uKhanya Gqiyazana ukuba akukhonto aza kuyenza ngaphandle kokuphumla. 
“Kukho abantu abaye bakubuze ukuba uza kwenza ntoni xa uthabatha umhlalaphantsi.  
Ndiye ndibuze ukuba kanti yintoni kanye umhlalaphantsi?” utshilo. 
USis’ T, nanjengoko bebembiza njalo oogxa bakhe, uthi nangona eyokuphumla nje kodwa oko akuthethi ukuba uyokugcakamela ilanga imini yonke angenzi nto.
“Zikhona izinto endakuthi ndizibandakanye nazo ekuhlaleni, ” utshilo.
UCekisani, oyinzalelwane yaseTinarha, uthi uqale ukusebenza njengotitshalakazi.
Uthi oku kwakungumnqweno kayise owayengutitshala nomama wakhe owayengumongikazi.
Ukuphumelela kwakhe ibanga leshumi eNxukhwebe ngo1978, uCekisani waye wayakufundela ubutitshala eLennox Sebe College. 
“Ukuphumelela kwam apho ngo1980 ndaye ndaya kufundisa eLimekhaya eTinarha, isikolo eso nam ndandifunde kuso. “
UCekisani waye waqeshwa yiRadio Ciskei eQonce, apho wayesebenza khona nabasasazi abafana nooZola Majiza, Nokhaya Mfabana, Fikile Lubisi, Babarah Tsotsobe, Fezile Mpunzi, Peter Bacela nabanye. 
Uthi emva kokuqeshwa ngo1986, kwaye kwakho utshintsho ngoka1989 nalapho amanina ayesele evuleleka kwicandelo leendaba. 
USis’ T ukhumbula ezo mini njengokuba “yintakazana phakathi kooJobela.”
Lo mama wabantwana abathathu, ucebise abasasazi abasakhulayo ngelithi “mininzi imingeni emsebenzini kodwa ifuna ubani anyamezele. “
Iqumrhu likaRhulumente elinkinkisha imali yenkam nkam nezibonelelo, iSASSA, inekhadi elitsha elimthubi. Ikhadi elitsha lilo kuphela abaza kwamkela ngalo abantu abafumana inkam nkam nemali yezibonelelo kuSASSA. 
Ukutshintshwa kwekhadi kuza emva kokuba iSASSA ityikitye isivumelwano esitsha nePosi enikwe umsebenzi wokupeyisa abantu oqala kwinyanga yoMsintsi kulo nyaka. 
Isithethi seSASSA kwiphondo leMpuma Koloni, uMnu. Luzuko Qina, uxelele I’solezwe lesiXhosa ukuba isivumelwano sikaSASSA noCash Paymaster Services sifikelele esiphelweni. 
Nangona inkundla inike iCPS ilungengelo lokupeyisa abantu iinyanga ezintandathu – kodwa kwelinye icala uSASSA wayalelwe ukuba aqalise iinkqubo yakhe entsha nePost Office kwinyanga yoMsintsi kulo nyaka.
“Sisebenzisa iPost Office ngoku xa sihlawula imali yezibonelelo nenkam nkam. 
Akukho nto intsha ke eyenziwayo ngaphandle kweli khadi litsha. 
Nangona kukho ikhadi elitsha – kodwa umntu ofuna imali ifakwe kwiBhanki yakhe, siyakwazi ukuyenza lo nto. 
Umntu usinika amaphepha aneenkcukacha nesitampu sebhanki agunyazisa thina ukuba siyifake kuloo ndawo ayifunayo. 
Ukuba umntu ebepeya ebhankini, ezi nguqu azimchaphazeli. 
Utshintsho luchaphazela umntu obesebenzisa ikhadi lethu elidala ebelihambisana noCPS,” utshilo uMnu. Qina.
Ukufika kwekhadi elitsha ziindaba ezimnandi ebantwini abadala abebezizisulu zokutsalelwa iimali zezikweleti, omasincwabane ne-aitime nguCPS maxa wambi ngaphandle kolwazi lwabo. 
Kwikhadi elitsha, umntu angayikhupha imali yakhe koomatshini bemali, angathenga ezivenkileni, angayikhupha imali ePosini kathathu ngenyanga simahla, angayijonga imali anayo nokuba kukowuphi umatshini webhanki kanti angalondoloza nemali kulo. 
Imali enokutsalwa kwikhadi elitsha ayidluli kumyinge weshumi ekhulwini. 
Ikhadi likaSASSA elitsha limthubi, linophawu lePosi ngemva – akukho mntu oyakuyifumana imali ngaphandle kwalo ukuba akasebenzisi bhanki emva kwenyanga yeThupha. 
UQina uthe amalungiselelo wabo wesiqalo esitsha sowuhlabele mgama kakhulu futhi bambalwa abantu abangakawafumani amakhadi amatsha eMpuma Koloni.
Inkosikazi yakuNombanjana kuCentane ibanjiwe ngamapolisa emva kokukrwitsha ibulale udade wayo emva koko yamkhulula impahla yangaphantsi kuba ifuna ibengathi esi sehlo siphenjelelwe ludlwengulo.
Esi sisehlo senzeke ngokuhlwa kwangeCawe, emva kokuba le nkosikazi ibhubhileyo, nekumashumi amahlanu anesithathu eminyaka (53), ibonwe ithe tya phantsi kufuphi nomzi wayo, yabe iqhiya yayo ihleli entanyeni – uphawu lokuba ibikrwitshwa.
Abahlali bakuNombanjana baxelele I’solezwe lesiXhosa ukuba le nkosikazi ibhubhileyo kwakunye nodade wayo, onamashumi amane anesihlanu (45), ikhe yaxabana nodade wayo emini ngeCawe, kodwa yaphela lo ngxabano emva kokuba benqandiwe.
“Ekuhambeni kwemini le nkosikazi ibhubhileyo ibonwe ikrwitshwa ngudade wayo kodwa kwaphindwa kwanqandwa likhaya,” umhlali okufuphi kulo mzi wesi sehlo uxelele I’solezwe.
“Ngokuhlwa kwangeCawe, kuyacaca ukuba baphinde baxabana futhi kulapho amkrwitshe kanobomi wabhubha emva koko wamrhuqela phandle, wamkhulula ipenti nonondrokhwe kuba efuna ukuba kuthiwe udlwengulwe.
“Iqela labahlali lithe lakubona eli sikizi lahlaba umkhosi kukhangelwa umenzi wobubi. Eneneni ufunyenwe umenzi wobubi. 
Xa ebuzwa ukuba nguye na owenze oku, uthe: ‘Ndim ombuleleyo ngenxa yokungenwa ngumoya omdaka.’ 
Emva kwale ngxelo siye safowunela amapolisa, afika ambamba,” kutsho lo mhlali.
Isithethi samapolisa uKapteni Jackson Manatha uthi umrhanelwa uza kuvela kwinkundla kamantyi yakuCentane ngoLwesibini. 
Igama lomrhanelwa nomfi lisakhonkxiwe de kwaziswe zonke izihlobo.
Ngokuya kuhamba ixesha kwindebe yehlabathi ka-2018, uNeymar uluthathela kuye uxanduva lokuqinisekisa ukuba ilizwe lakhe lifumana impumelelo. 
Kumdlalo equthise kuwo iMexico ngo’2-0 omhle eSamara Stadium – uNeymar ubhakuzelise umnatha kumzuzu wesihlanu kwisigaba sesibini somdlalo. 
Ekungeneni kukaRoberto Firmino, kwakhona ibe nguNeymar odale ithuba lokufaka igowuli emdlalweni. 
UWillian yenye wamadoda aseBrazil adlale umdlalo oncomekayo kumdlalo wanamhlanje nakubeni umdlali wosuku kuthiwe nguNeymar. 
Ukubethwa kweMexico akwenzekanga ngaphandle kokuzama – kodwa iBrazil ibonisile kwakhona kwindebe yehlabathi ukuba akululanga ukufakwa kwamagowuli kuyo ngokuthintela abadlali beMexico ekungekho nto abangayizamanga kwizigaba zozibini zomdlalo. 
Ngoku iBrazil idlulela kumjikelo olandelayo oyisondeza kweyona njongo yokudibana kwamazwe ehlabathi eRussia – ukuphakamisa indebe yehlabathi ngomhla wokugqibela.
Isigaba sokuqala sinike umdla kakhulu. 
Abadlali beMexico baquqe bebuyelela okwezulu laseMthatha kumhlaba weBrazil oyinozi kwimizuzu yokuqala yomdlalo. 
Kube nzima kekambe ukugqobhoza kubadlali beBrazil abalishica emva – kodwa iMexico ikwazile ukufumana iikona ezibalekayo noxa ingakwazanga ukuzisebenzisa kakuhle. 
UNeymar – eyona ndoda ijongwe kakhulu kwimidlalo yehlabathi – ngelo xesha ibingabonakali. 
Kuthe xa imizuzu ileqa amashumi amabini, yaswabuluka iBrazil. UNeymar, uCountinho neGabriel Jesus bayihlasele macala iMexoco – kodwa iinzame zabo azizanga nanto. 
Ilizwe elikwazileyo ukudala amathuba acacileyo emdlalweni ibe yiBrazil. 
Zibe khona iintlantsi ezithembisayo emdlalweni – kodwa kude kwaphela ixesha kwisigaba sokuqala kungekho lizwe elikwazileyo ukubhalisa ebhodini nangona umdlalo ubulawulwa yiBrazil.
UNeymar uyibeke phambili iBrazil emva kokufumana ibhola egotywe enxele nguWillian. 
Ihlasele kwade kwakabini emva kwegowuli iMexico kubonakala nyhani ukuba izimisele ukufumana igowuli lokulinganisa. 
UHector Herrera yenye yamadoda kwiMexico ebisilwa ngamandla neBrazil ebeseyithande ukuba horho kwisigaba sesibini. 
UPaulinho ukhabe imbumbulu yebhola ebanjwe ngunozinti weMexico, uGuillermo Ochoa, ebengunozala weebhola ebezihlanganisa yiBrazil kwilinge layo lokufumana igowuli lesibini. 
UCarlos Vela ukhabe ibhola ekude ebethwe lula ngunozinti weBrazil okungekho nto ingako ayenzileyo kwisigaba sokuqala. 
Kubekho ukuphucuka kumdlalo weMexico kwisigaba sesibini. 
Abadlali abafana noHugo Ayala, uHirving Lozano noCarlos Salcedo azamile ukulwa kakhulu – into ebiwabetha kukungakwazi ukudibanisa kakuhle iibhola xa engene kumhlaba kanozinti.
Umqeqeshi weBrazil, uTite, ufake uRoberto Firmino endaweni kaCountinho. 
Akuphelanga nemizuzu emibini uFerminho ubeke ibhola emnatheni ayigqibezele ibekwe kakuhle phambi kwakhe nguNeymar obethe amadoda ekunxele. 
Ukubethwa kweMexico kuthetha ukuthi iyagoduka – yona iBrazil ifumana ithuba lokuya kumjikelo olandelayo wendebe yehlabathi ebanjelwe eRussia.
Brazil: Alisson, Filipe Luis, Miranda, Thiago Silva, Fagner, Neymar, Casemiro, Philippe Countinho, Paulinho, Willian, Gabriel Jesus.
Mexico: Guillermo Ochoa, Jesus Gallardo, Carlos Salcedo, Hugo Ayala, Edson Alvarez, Andres Guardado, Rafael Marquez, Hector Herrera, Hirving Lozano, Javier Hernandez, Carlos Vela.
Umdlalo obuphakathi kweBelgium neJapan kwindebe yehlabathi ka-2018 uya kubalwa phakathi kwaleyo midlalo ethe yeqaqamba. 
Umdlalo wala mazwe mabini uvelise inqwaba yamagowuli amahlanu – kodwa akuphelelanga apho ngoba nomgangatho womdlalo ubuphezulu kakakhulu. 
Nakubeni AmaJapani ehluthwe intlaka emlonyeni yiBelgium ephumelele ngo’3-2 kumdlalo obutak’ iintlantsi eRostov Stadium kobu busuku banamahlanje – ayakuxoliswa yindlela adlale ngayo. 
IJapan iye emdlalweni incwase ukuzenzela imbali entsha ngokuthi ibethe iBelgium ukuze idlale kumjikelo wesithathu kwindebe yehlabathi okokuqala. 
Elo phupha liphanziswe ngabadlali beBelgium ababonisileyo namhlanje ukuba abayanga eRussia ukuyokongeza inani.
Isiqingatha sokuqala siphelile kungekho qela elikwazileyo ukufaka igowuli. 
Umdlalo ububambene nakubeni iyiJapan ezamileyo ukukhabela unozinti kwakwimizuzu yokuqala emdlalweni. 
Kuthe xa kubuywa kwisigaba sesibini, AmaJapani abonisa ihlabathi into abhinqe ngayo. 
UGenki Haraguchi ungcangcazelise umnathi kumzuzu wesithathu emva kokunikelwa ibhola ayibethe phantsi kukaCourtois ongakwazanga ukuyinqanda. 
UTakashi Inui ufake igowuli lesibini kwisithuba semizuzu emine emva kwelokuqala. 
Kuye kwanyanzeleka ukuba iBelgium itshintshe indlela yokudlala ngoba AmaJapani ebedlala ngokuzimisela kuzo zonke iindawo ebaleni.
Indlela edlale ngayo iBelgium kwisigaba sokuqala ibingabonisi ukuba ifuna ukuwuphumelela umdlalo. 
Indlela edlale ngayo ayifani naleyo iBelgium eyibonisileyo ukusukela ekuqaleni kwe-2018 FIFA World Cup ebanjelwe eRussia – kodwa ithe yakubona ukuba iJapana ikhabela ezipalini, yabona ukuba mayinyuse igiya. 
UJan Vertonghen ufake igowuli lokuqala elinike ithemba nelikwatyhale iBelgium ukuba idlale umdlalo ongcono. 
UMarouane Fellaini ufake ngentloko igowuli lesibini emva kokudibana nebhola ebisuka ku-Eden Hazard. 
Abadlali beBelgium bahlasele bade bavuzwa ngegowuli ngomzuzu wokugqibela elifakwe nguNacer Chadli. 
Ngoku iBelgium iza kuvana amandla neBrazil kumjikelo olandelayo wendebe yehlabathi.
Belgium: Courtois, Vermaelen, Kompany, Alderweireld, Meunier, De Bruyne, Witsel, Carrasco, Mertens, E. Hazard Lukaku.
Japan: Kawashima; Sakai, Shoji, Yoshida, Nagatomo, Shibasaki, Hasebe, Inui, Kagawa, Haraguchi, Osako.
Ngoku indebe yehlabathi isondela kuvuthondaba. 
Yiyo lo nto amazwe abethiweyo eguduka. Amazwe afana neSpain, iArgentina, iMexico nePortugal aphumile kwiFIFA World Cup engathandanga –
Lo nto isaqhubeka nanamhlanje ngoba kufuneka kuthi kuba ngomso kube kukho amaqela asibhozo alungele ukukhuphisana kumjikelo wesithathu wendebe yehlabathi eRussia. 
Namhlanje iSweden idlulele phambili emva kokubetha iSwitzerland egolozayo ngo’1-0 kumdlalo obungashushwanga kangako eSaint Petersburg Stadium emalanga. 
Igowuli ekuphela kwalo emdlalweni lifakwe ngu-Emil Forsburg ayikhabe ethe qelele – kodwa ebetheke kuManuel Akanji.
Akukho nto ingakho ekunobhalelwa ngayo ekhaya eyenzekileyo kwisigaba sokuqala somdlalo noxa ibikhona imingqandandana yamathuba okubhalisa ebhodini. 
UMarcus Berg ulifumene ithuba lokufaka igowuli leSweden ekuqaleni komdlalo – ngelishwa lakhe, izinto azimhambelanga kakuhle emva kokuba ibhola yakhe iphume ecaleni. 
Isantya somdlalo besiphantsi, into ebingalindelekanga xa ubani ejonga indlela adlale ngayo la mazwe mabini kwimidlalo yawo edlulileyo eRussia. 
Izinto zijike kwisigaba sesibini ngethuba iSweden ibhakuzelisa umnatha ngonyawo lukaForsburg kumzuzu wamashumi asixhenxe anesixhenxe. 
Umdlali weSwitzerland, uMichael Lang, unikwe uphum’aphele ngekhadi elibomvu emva kokudlalisa kakubi uMartin Olsson obesecicini lokufaka igowuli lesibini leSweden.
INgilane yenze omnye umtsi obalulekileyo oyincede yaya kumjikelo olandelayo wendebe yehlabathi emva kokubetha iColombia ngo’4-3 kumapenela kumdlalo obubanjelwe e-Otkrytie Stadium namhlanje. 
Imizuzu engamashumi alithoba iphele iNgilane neColombia zibambene ngo’1-1 emva kokuba uYerry Mina efake igowuli ngentoko ngomzuzu wokugqibela emdlalweni. 
UHarry Kane uphinde wayibeleka iNgilane yakhe ngokuphuma emdlalweni obunzima namagowuli amabini awafake ngepenela kwaye iya kwiSweden ngoku inethemba lokuncedwa kwanguye. 
AmaNgesi angene ephethe iziqwayi zawo ezifana noHarry noSterling njengesiqhelo – logama yona iColombia iqale umdlalo ngaphandle komdlali wayo omkhulu, uJames Rodriguez, oye wanyanzeleka ukuba abukele umdlalo ngenxa yokonzakala.
Akukho mathuba angako abonakeleyo kwisigaba sokuqala somdla ngoba ibhola ibidlalelwa esizikithini sebala. 
Lo nto ibonisa mhlophe ukuba la mazwe aye emdlalweni ilelo lingafuni ukuphulukana nomdlalo. 
Into ebonakele iyingxaki kwiColombia ekubuyeni kwayo kwisigaba sesibini somdlalo kukudlala kakubi. 
Usompempe uye wanyanzeleka ukuba akhuphe amakhadi atyheli amathandathu onke. 
Nakubeni kunjalo – kodwa iColombia idlale umdlalo ongcono kwisiqingatha sesibini. 
Ngokuqinisekileyo iNgilane iyayivuyela impumelelo – kodwa umdlalo wayo ubungafani nendlela eqhele ukudlala ngayo kwimidlalo egqithileyo. 
Igowuli elifakwe nguMina liyibulele ngoba kwixesha elongezelelweyo ayikwazanga ukudlala ibhola ecacileyo. 
Into eyincedileyo iNgilane kukuba iColombia idlalele ukuya kumapenela eyoyiswe kuwo.
Colombia: Colombia XI: Ospina, Arias, Davinson, Mina, Mojica, Barrios, Sánchez, Lerma, Cuadrado, Quintero, Falcao. 
England: Pickford, Trippier, Walker, Stones, Maguire, Young, Henderson, Alli, Lingard, Sterling, Kane.
Umdlali omtsha, uLetlhogonolo Mirwa, uthi ukufika kwakhe kwiKaizer Chiefs ukufanisa nokuzalisekiswa kwephupha lakhe elaqala esimncinane ngethuba esengumlandeli wayo. 
UMirwa ubhengezwe njengomdlali omtsha weChiefs kutshanje noKhama Billiat no-Andriamirado Andrianarimanana emva kokudlalela iBuya Msuthu FC ekwaNational First Division kwisizini egqithileyo. 
Le ndedeba isuka kwilali ebizwa ngokuba yiSegakwaneng kufuphi neMoruleng emantla weRustenburg kwiphondo laseMntla Ntshona. 
Ekuqaleni kwale veki uMriwa uthethe okokuqala ngochulumanco analo ngokufika kwakhe eNaturena.
“Ndikhule ndingumlandeli weChiefs. 
Kuthe xa kuvela ithuba lokudlalela yona – khange ndithandabuze. 
Ukuba yinxalenye yeqela elikhulu yinto enkulu kakhulu kubadlali abasakhulayo eMzantsi Afrika. 
Ndiyakholwa ukuba ziimfefe zikaThixo ezenze ndibe lapha ngoba indlela yam khange ibelula ngenxa yendawo endisuka kuyo. 
Ndinoosisi ababini (Oreneile no-Oretshepile) abajonge kum njengobhuti wabo omdala,” utshilo uMwira.
Amakhosi, asakhangela umqeqeshi oza kungena esikhundleni esashiywa nguSteve Komphela oqeqesha iBloemfontein Celtic ngoku, asenkampini – apho aphekwa esophulwa nguPatrick Mabedi obambeleyo kude kubekho umqeqeshi omtsha. 
Le ndedeba izimisele ukulisebenzisa ithuba elifumeneyo lokudlalela iKaizer Chiefs kwaye icinga ukuba ukuzimisela kwayo kukona kuyisebenzeleyo ukuze ibonwe. 
“Ndidlalo ngokukhulu ukuzimisela kwisizini edlulileyo. 
Siye kwimidlalo yokuxabangela (NFD Play-Offs) – kodwa ngelishwa izinto azihambanga njengokuba besilindele. 
Ndizimisele ukulibamba ngezandla zozibini ithuba endilifumeneyo. 
Ndizimisele ukushiya umzila apha kwiChiefs,” utshilo uMwira.
Abaququzeleli betumente entsha ebizwa ngokuba yiShell Helix Ultra Cup bacinga ukuba iKaizer Chiefs ingabhengeza igama lomqeqeshi omtsha – lo nto ingancedisa ekuhambeni kwamatiki ahamba kancinci emakethe. 
Iqumrhu elikhokelwa nguBertie Grobbelaar labhengeza ukusungulwa kweShell Helix Ultra Cup eza kudlalwa ngamaqela amabini: iKaizer Chiefs neMamelodi Sundowns eziintshatsheli zePSL. 
Amatikiti omdlalo ongomhla we-21 kule nyanga yeKhala athengisiweyo ukuzothi ga ngoku angaphezulwana kweshumi alamawaka (10 000) kwaye lo nto uGrobbelaar ucinga ukuba ingaguquka xa iChiefs ingabhengeza umqeqeshi omtsha. 
Umdlalo uza kudlalelwa eFNB Stadium.
“Ukhona umdla ebantwini. 
Kwiinzame esizenzileyo zokwazisa abantu ngomdlalo ePitoli naseGoli kuthe gqi le nto yomqeqeshi ongekhoyo weChiefs. 
Ukubhengezwa komqeqeshi yiChiefs sicinga ukuba yeyona nto enganomtsalane ibe nefuthe nakulo mdlalo siwulungiselelayo. 
Amaqela omabini asezinkampini – kodwa sithethile nawo ukuze asinike abadlali abathile esiza kujikeleza nabo phambi komdlalo,” utshilo uGobbelaar.
ICarling Black Label edlalwa yiChiefs ne-Orlando Pirates ayikwazanga ukubakho kulo unyaka ngenxa yendebe yehlabathi eqhubekayo kwilizwe laseRussia. 
Nakubeki inomtsalane ke ebantwini – kodwa kusoloko kukho isikhalazo esithi kutheni idlalwa ngamaqela amabini. 
Kukhangeleka ngathi iShell Helix Ultra Cup ingandiswa kwiminyaka ezayo ukuze ibandakanye namanye amaqela. 
Siza kuyijonga indlela ekhula ngayo. 
Into esiyifunayo kukwenza into efunwa ngabalandeli bebhola. Sineminyaka emithathu – kodwa sakubona ukuba izinto zihamba njani,” utshilo uGobbelaar.
Umqeqeshi weBidvest Wits, uGavin Hunt, utyikitye abadlali abaliqela kwilinge lakhe lokubuyisela iqela lakhe kwindawo yalo kwisizini entsha.  
Njengokuba iWits ixakekile enkampini, izolo ibhengeze uGift Motupa njengomdlali wayo ngokusesikweni. 
UGift ngumdlali oyifolosi ochithe ixesha elithile kwiBaroka FC kwisizini edlulileyo ngenxa yokuswela amathuba okudlala kwi-Orlando Pirates. 
Ekupheleni kwesini yePremier Soccer League ka-2017/18, uMotupa uye watykitywa yiChippa United. 
Wonke umntu uye wothuka xa esithi gqi kwiWits izolo.
“Amalungiselelo esizini entsha ahamba kakuhle kakhulu. 
Sinabadlali abatsha futhi sisakhangela abanye. 
UGift ngowethu ngoku kwaye uqalile ukuziqeqesha neqela lonke,” utshilo uHunt kwiphephandaba laseGoli.
Abanye abadlali abatsha abathengwe yiWits baquka uMxolisi Macuphu, uBantu Mzwakali (abasuka kwiChippa United) noBrighton Mhlongo osuka kwiPirates – kodwa ochithe isizini edlulileyo kwiChippa United.
EMVA kokubonakalisa umdla, kuthatyathwe isigqibo sokuba landiswe inani lezikolo ezithabatha inxaxheba kumaqela okufunda iincwadi kumasipala waseKouga, lisisuka kwizikolo ezine ukuya kwishumi elinesibini.
La maqela okufunda aphantsi kwenkqubo ebizwa iFoundation Phase Literacy Programme yeFama yoPhehlo-mbane ngoMoya yaseJeffreys Bay.
Izikolo ebezikho ukuqalwa kwale nkqubo kunyaka ophelileyo yiLaerskool Gamtoosvallei, St Patrick’s Primary, Pellsrus Primary neHankey Primary, logama izikolo eziza kuthabatha inxaxheba kulo nyaka iyiChigwell Primary, Graslaagte Primary, Kruisfontein Primary, Patensie Primary, Quagga 
Primary, Vukani Primary, Weston Primary neSea Vista Primary.
Oncedisa kule nkqubo yokufunda kwisikolo iHankey Primary uRuchaan Malgas, uthi baqale kancinane ngabafundi abasibhozo befunda xa kuthatyathwa 
ixesha lokuphumla emini (lunch break), ze emva komdla balonyusa eli nani besiya kwishumi elinesibini. 
“Bayokonwabela kakhulu. 
Ndisoloko ndibakhuthaza ngelithi ogqibe kuqala ukufunda incwadi, uza kunikwa ithuba lokubalisela abanye ibali elo,” kutsho uMalgas.
UHlengiwe Mhlaba, umlawuli woPhuhliso lwezoQoqosho kule Fama yoPhehlo-mbane ngoMoya, uthi eli nyathelo linceda kakhulu abantwana ukuba bakwazi ukubiza amagama futhi bakwazi nokwetyisa oko bakufundayo.
Intsumantsumane ephakathi kwePremier Soccer League ne-Ajax Cape Town ngomba kaTendai Ndoro ayikabinaso isisombululo. 
Namhjanje abaphathi bePSL bebebambe intlanganiso yesikhawu eGoli – apho bebeqwalasela isigqibo senkundla ephakamileyo esithe i-Ajax Cape Town mayibuyiselwe endaweni yayo. 
Iqela laseKapa lathotyiselwa kumgangatho ongezantsi emva kokuba yafunyaniswa idlalise uTendai Ndoro engafanelekanga kwisizini egqithileyo ligqwetha uWilliam Mkhari owayenikwe uxanduva lokusombulula le ngxaki. 
UNdoro wafika kwi-Ajax ekuqaleni kwalo nyaka yaphinda yamdlalisa nakubeni kukho umthetho weFIFA othi umdlali akavumelekanga ukudlalela amaqela amathathu kwisizini enye.
Isigqibo sikaMkhari sathi i-Ajax mayithathelwe amanqaku amathathu kumdlalo ngamnye kwemithathu eyayidlala kuyo nePlatinum Stars, iPolokwane 
City neSuperSport United. 
Ukoxuthwa kwalo manqaku kwayibeka emsileni i-Ajax. 
Zisuka nje nayo i-Ajax yathi ngqe ukuya enkundleni ukuyophikisa eso sigqibo. 
Intlanganiso yanamhlanje ibikhangela indlela eya phambi – kodwa akubangakho sisombululo. 
Yiyo lo nto usihlalo wePSL, uGqirha Irvin Khoza, exelele iintatheli ukuba besisigqeba esikhokela iPSL – bagqibe kwelokuba babhenele enkundleni nabo.
Nakubeni kunjalo – kodwa lo nto iya kwenzeka emva kwentlanganiso eyakubanjwa ngomhla weshumi elinesibini kule nyanga yeKhala. 
Ingxaki ejamelene nayo iPSL ngokubuyiswa kwe-Ajax yile yokuba kukho iBlack Leopards ephumelele imidlalo yokuxabangela (Play-Offs) eyibuyisele 
kwinqanaba eliphezulu kwibhola ekhatywayo. 
Kulindeleke kuqale isizini entsha ekuqaleni kwenyanga ezayo – kodwa kukhangela ngathi ayinakwenzeka lo nto ungekasonjululwa umba kaNdoro. 
Kwiveki ephelileyo, uNdoro uye wakhululwa yi-Ajax ukuze azifunele iqela elitsha emva kokuphelelwa kwesivumelwano sakhe sengqesho.
Kapa: Wenze umsebenzi oncomekayo ukusindisa imiphefumlo yabantu abangaphaya kweshumi elinesihlanu ngethuba bevaleleke kumlilo ovuke kumgangatho wokuqala ukuya kophezulu  kwisakhiwo esizinze kummandla waseDunoon, eKapa, uDamain Chiwaka.
UChiwaka ube liqhawe ngethuba bevalelwe ngumlilo oqale ngasemnyango nekunyanzeleke ukuba baphume ngefesitile kumgangatho ongasentla ukuzama ukusindisa ubomi babo.
Eli likhaya ekuhlala kulo abantu abahlawula irente rhoqo ngenyanga nabaphuma kwilizwe lasebumelwaneni iZimbabwe.
Oku kulandela emva kokuba bevuswe ngomnye wabahlali emva kokuba kuqale umlilo kwigumbi lakhe elikufuphi kumnyango wokuphumela ngaphandle nekukuphela kwawo. 
Kukholeleka ukuba ixhoba belizitshize kanobom ngamarhewu anomsila ngethuba kusehla esi siganeko.
“Ngethuba ndisiva umsi ndicingele usapho lwam nabanye abantu esihlala kunye nabo kula magumbi,” utshilo uDamian Chiwaka ohlala kweli khaya, noyinzalelwane yaseZimbabwe.
Ukusinda cebeshu kwamaxhoba kulandela emva kokuba betsibele kumaphahla ezindlu ezisebumelwaneni ukuzama ukusindisa ubomi babo. 
Kungokunje bazama ukubuyisela impilo esiqhelweni emva kwesi siganeko siphantse sashiya inyhikityha yokufa kwabantu. 
Lo mlilo ushiye umonakalo ovisayo nanjengoko kurhawuke amadonga.
ISixeko esiMbaxa saseKapa kwicandelo lemililo libambe ngazibini kokaChiwaka ngokuba ligorha asindise impilo zabantu emva komlilo owavuka kweli khaya ezinzulwini zobusuku ngoLwesine kwiveki ephelileyo.
Kwesi siganeko akukho mntu ofumene ukwenzakala ngamanxeba okutsha, abafumene ukwenzakala babini ngethuba betsiba kumgangatho ongasentla.
“Umntu owenze umsebenzi omhle kuyafunekwa awongwe kuba ukuba ebengekho ngesithetha ngenani elivisayo lokubhubha kwabantu ngenxa yomlilo,” utshilo uMark Smith oyinkumanda yezicimamlilo. 
OkaSmith uthi zathi zifika izicimamlilo abe amaxhoba sele ekhutshelwe ngaphandle ngempumelelo. 
USmith uthi indlela elakhiwe ngayo eli khaya inobungozi kwabo bahlala kulo kuba mnye kuphela umnyango wokungena yaye akukho nezilumkiso zomlilo ezinokuthi zivuse abantu. 
Kungokunje okaSmith uthi baza kufakana imilomo neenkokheli ngendlela ezakhiwe ngayo iindawo ezirentisayo kuba azikhuselekanga zibeka ubomi babantu esichengeni. 
Uninzi lwabahlali eDunoon bakha amagumbi okuRentisa kumakhaya abo ngenjongo yokuzenzela imali ukuxhasa iintsapho zabo zingahleleleki.
ISEBE lezeMpilo eMpuma Koloni liza kusungula inkqubo yokusondeza unyango eluntwini kwilali yaseMpunzana, eKing Sabatha Dalindyebo, kwiveki ezayo njengenxalenye yokubhiyozela inyanga yokuzalwa kukaNelson Mandela.
Le nkqubo, ebizwa iMandela-Castro Thuma Mina Community Wellness, ibandakanya oogqirha beli phondo abaqeqeshwe eCuba kwanabo baseCuba abasebenza kweli phondo.
Yiminyaka iliqela uMzantsi Afrika, phantsi kwenkqubo iNelson Mandela Fidel Castro Medical Training, uthumela abafundi abahlelelekileyo kwilizwe laseCuba ukuze bayokuqeqeshelwa ubugqirha.
Kwiveki ezayo ngoLwesihlanu, iMpuma Koloni izakube isamkela oogqirha abangamashumi amathandathu anesihlanu (65) abaqeqeshwe eCuba.
Isithethi sesebe lezeMpilo ephondweni uLwandile Sicwetsha, uthi le nkqubo eza kusungulwa eKing Sabatha Dalindyebo, iza kwenziwa ngokwemiqathango nezithethe zonyango lwaseCuba, olugxila ekukhuselweni kwezifo endaweni yokunyanga.
Ilizwe laseBelgium leze imbali ngokufikelela kumdlalo ophambi kwamagqibela kankqoyi kwindebe yehlabathi esingathwe yiRussia. 
Oku kwenzeke emva kokuba iBelgium ibethe iBrazil ngo’2-1 kumdlalo obunzima kakhulu eKazan Arena namhlanje. 
Umdlalo obuphakathi kwala mazwe mabini ngomnye yemidlalo ethe yatsala umdla wabalandeli bebhola ngenxa yendlela adlale ngayo kwimidlalo egqithileyo. 
Ngethamsanqa elikhulu, umgangatho womdlalo ubuphezulu kwaye ukuphumelela kweBelgium akothusanga emva kokuba iBelgium ifumene amagowuli amabini kwisigaba sokuqala yavala mba emva. 
Amagowuli amabini namhlane ongeze kwalishumi elinambini iBelgium ewafake kwimidlalo edlulileyo.
Ngokuqinisekileyo abadlali beBrazil bakhalela amathuba abangakwazanga ukuwasebenzisa kwisigaba sokuqala. 
Umdlali wasemva uThiago Silva ube nelishwa elingummangaliso ngethuba ibhola yakhe ibetha epalini. 
Akuphelanga apho ngoba zikhona nezinye iibhola ezibhutyuzwe ngabadlali beBrazil ngaphakathi kumhlaba kanozinti. 
Izinto zijike kumzuzu weshumi elinambini ngethuba ibhola kaKevin de Bruyne ayikhabe esekoneni ibetha kuFernandinho ingena emnatheni. 
Khange kube kudala walandelisa ngegowuli elihle kakhulu uDe Bruyne. 
UMarcelo noNeymar besebenzisana noPhilippe Countinho bazamile ukuhlasela amatyeli aliqela – kodwa yabe ivale mba iBelgium emva.
IBelgium eqhube kakuhle kule ndebe yehlabathi ibuye ekhefini yaqinisekisa ukuba ayibavumeli abadlali beBrazil bayonzakalise ngeebhola zabo ezimfutshane nezikhawulezayo. 
Emva kokulawula isiqingatha sesibini, iBrazil ifumene igowuli lobika sekusondele ixesha lokuphela komdlalo ngethuba uRenato Augusto, ongene kwisiqingatha sesibini, efaka ibhola entle ngentloko ayifumene kuCountinho. 
Unozinti weBelgium, uThibaut Courtois, wenze umsebenzi omhle ekugqibeleni ngokuvala ibhola kaNeymar ebikhatywe ngobuchule. 
IBrazil ikhutshwa kwindebe yehlabathi lilizwe laseYurophu kwakhona emva kokuhlazwa yiGermany ngo’7-1 kwindebe yehlabathi ngo’2014.
Belgium: Thibaut Courtois, Jan Vertonghen, Vincent Kompany, Toby Alderweireld, Nacer Chadli, Axel Witsel, Fellaini, Thomas Meunier, Eden Hazard, Romelu Lukaku, Kevin De Bruyne.
Brazil: Alisson, Marcelo, Miranda, Thiago Silva, Fagner, Neymar, Fernandinho, Philippe Countinho, Paulinho, Willian
Iqela lesizwe laseNgilane lithe chu ngcembe kwindebe yehlabathi ebanjelwe kwilizwe laseRussia. Namhlanje lenze umsebenzi oncomekayo kwakhona ngethuba linyathela futhi libetha lula iSweden ngo’2-0 kumdlalo obungeshushwanga kangako eCosmo Arena ngale njikalanga. 
Umqeqeshi weNgilane, uGareth Southgate, oye neqela labadlali abasebancinane ngokweminyaka kwindebe yehlabathi, uxole ngakumbi yimpumelelo yanamhlanje ngoba akukho gowuli lifakiweyo kwiqela lakhe. Kodwa ngaphezulu kwazo zonke izinto, uSouthgate uzenzele imbali ngokuthatha 
iNgilane ayibeke kwimidlalo ephambi kwamagqibela kankqoyi emva kweminyaka engamashumi amabini anesibhozo isoyisakala ingahambanga mgama mde kwiitumente zehlabathi ezigqithileyo.
Amagowuli amabini, afakwe nguHarry Maguire kwisigaba sokuqala noDele Alli ofake elakhe kwisigaba sesibini, athathe inani lamagowuli weNgilane ayokulibeka kwishumi elinanye kwi-2018 FIFA World Cup. 
Emva kokubeka iSweden iguqise phantsi iSwitzerland kumdlalo wayo ogqithilieyo – ayikwazanga ukubonisa umdlalo ofanayo nalowa namhlanje. 
AmaNgesi alawule umdlalo phantse wonke umdlalo. 
Nakubeni igoduka nje iSweden, imigudu ibe yabonaka – kodwa iinzame zabo ziphazanyiswe nguJordan Pickford ochithe iibhola ezimbi ezipalini ngale njikalanga. 
Imizuzu elishumi iye yaphela kungekho nozinti okhatyelelweyo. 
UHarry Kane, ongabhaqanga gowuli namhlanje, uphose ithuba kumzuzu weshumi elinesibhozo.
URaheem Sterling ufumene ibhola ethe gqi phakathi ebaleni, uzamile ukudlula kunozinti weSweden, uRobin Olsen, kodwa akakwazanga ukulisebenzisa ithuba lakhe lokufaka igowuli kuba uye wagutyungelwa ngabadlali beSweden ngokukhawuleza. 
Kuyiwe kwixesha lokuphumla kubonakala ukuba iNgilane inethuba lokuwuphumelela umdlalo ngoba iSweden ibingakwazi ukugqobhoza kudonga obelwakhiwe nguJohn Stones noHarry Maguire bencediswa ngu-Ashley Young kwicala lasekunxele. 
Igowuli elifakwe nguDele Alli liqinisekise indawo yeNgilane kumjikelo olandelayo kwindebe yehlabathi. 
Yinto entle kuye u-Alli ngoba ligowuli lakhe lokuqala kwindebe yehlabathi.
Sweden: Robin Olsen, Emil Krafth, Victor Lindolof, Andreas Grangvist, Ludwig Augustinsson, Viktor Claesson, Sebastain Larsson, Albin Ekdal, Emil Forsberg, Marcus Berg, Ola Toivonen.
England: Jordan Pickford, Kyle Walker, John Stones, Harry Maguire, Jordan Henderson, Keiran Trippier, Jesse Lingard, Dele Alli, Ashley Young, Raheem Sterling, Harry Kane.
Kukho ingoma yesiNtu ethi: “Uthikoloshe way’funa umsebenzi, wasuka walala gangalala.” 
Le ngoma ungothikoloshe owalalayo emsebenzi emva kokuqeshwa. 
Konakala izinto emsebenzini emva kokoyisakala bubuthonga ngenxa yobude bendlela. 
Ngempazamo nje enye, iye yohlwaywa kabuhlungu nayo iRussia izolo. 
Itumene yeFIFA esingathwe yiRussia kulo nyaka inamacala amabini: elimnandi nelibi elikathikoloshe obeyincedisa..(Ha ha ha…). 
Ukusukela ngomhla weshumi kwinyanga yeSilimela, iRussia isingathe indebe yehlabathi engenazo iziphene kwaye nezaphuselane zayo ezidume ngekratshi nobuhlanga, ziye zazibamba. 
Ukuphuma kwamazwe aquka iGermany, iSpain, iYiphutha (Egypt), i-Argentina, iNigeria, iPortugal, iMexico neBrazil – yeyona nto ebanxunguphalisileyo abalandeli bebhola.
Lo nto ibangelwe bubunganga bawo ebholeni kwakunye nabadlali bawo abazenzele udumo kwibhola yehlabathi ngokubanzi. 
Nakubeni kunjalo – kodwa ukuphuma kweRussia izolo kufane nokundila kwezulu. 
Akukho mntu ongakuvanga ngoba ibisoloko idlala ngokuzimisela okukhulu kuyo yonke imidlalo yayo iRussia. 
Izolo ikhe phantsi isitya sigcwele ngethuba ibethwa yiCroatia ngo’4-3 kumapenela emva kokuphela komdlalo ibambene ngamagowuli emabini macala (2-2) eSochi. 
Amagowuli eRussia ngumtshintshi ozitshintshayo uDenis Cheryshev noMario Fernandes – ofake igowuli ngomzuzu wokugqibela engeliyophule imimoya yabadlali beCroatia ukuba bebeye emdlalweni bengawulungelanga ngokupheleleyo. 
Ngelishwa lomhluzi wamanqina, abadlali beRussia abakwazanga ukuwakhaba kakuhle amapenela emva kodmalo oqingqithe ikhulu namashumi amabini emizuzu kudlalwa. 
Indebe yehlabathi yenze babumbana abantu baseRussia ngakumbi futhi balixhasa ilizwe labo ngeentliziyo zabo zonke. 
Lo nto ibibonakala kwiimbuso zabo xa becula umhobe wabo wesizwe naxa bekhuthaza abadlali babo ngengoma ebaleni xa bedlala. 
Loo ntswahla ebinamandla ebaleni iphelile izolo. 
Iphela kekambe bezamile abadlali beRussia. Ukusukela ngo-1994, unyaka eyaqala ngawo ukudlala kwindebe yehlabathi njengeRussia emva kokuzuza inkululeko ekuqaleni koo’90 – ibiqala ukufikela kwisigaba esinamazwe asibhozo kwitumene yehlabathi. 
Njengelizwe ebelidlalela ekhaya, bekulindeleke ukuba AmaRashiya anyamezele kude kube ngumdlalo wokugqibela. 
Ibinokwenzeka lo nto xa kujongwa ukuzimesela kwabadlali, inkxaso yabalandeli – kodwa iRussia ayikho phakathi kwamazwe anamandla kakhulu ebholeni. 
Indawo eyifumeneyo ifanele kukuyamkela, ize emva koko izame ukuphucula iindawo ezithile kwindlela edlale ngayo.
Enye yezinto yezinto enokubabazwa ngeRussia ngumdlali wayo othe wagqama nguDenis Cheryshev – ofake amagowuli amane kwimidlalo yendebe yehlabathi emihlanu. 
UCheryshev wenze ngcono kunabadlali ebekucingelwa ukuba bangenza ngcono ekungabalwa kubo uNeymar Jr waseBrazil, uCristiano Ronaldo wasePortugal noLionel Messi we-Argentina – ogoduke negowuli elinye qha. 
AmaRashiya anokuzingomba isifuba kwakhona ngokufaka amagowuli alishumi elinesibini kwimidlalo yayo. 
IRussia yavula kakuhle ngokuvuthulula iSaudi Arabia ngo’5-0, yalandelisa nge-Egypt eyayibetha ngo’3-1; yabethwa yi-Uruguayi ngo’3-1, kodwa eyona nto inkulu eyenzileyo iRussia kukukhupha iSpain ngo’4-3 kumapene emva kokubambana emdlalweni ngo’1-1. 
Abanye babadlali beRussia abathe bazibalula kwindebe yehlabathi baquka unozinti, u-Igor Akinfeev, u-Artem Dyzuba, uMario Fernandes, uYury Gazinsky no-Aleksandr Golovin.
Umqeqeshi uStanislav Cherchesov, owamkela izigidi ezingamashumi amathathu anesixhenxe (R37-million), uye kwi-2018 FIFA World Cup ephantsi koxinizelelo emva kokungaxhaswa kweenzame zakhe namathandabuzo wabalandeli bebhola eRussia. 
Phambi komdlalo owawuphakathi kweRussia neSpain – uCherchesov waxelela iintatheli eSamara Arena okokuba iqela lakhe lidlala umdlalo ophucukileyo xa ethelekisa nendlela eladlala ngayo kwi-2017 Confederations Cup eyagabulela izigcawu indebe yehlabathi. 
“Sidlala umdlalo ophucukileyo xa sithelekisa nendlela esidlale ngayo kwi-2017 FIFA Confederations Cup esazamayo kuyo. 
Ukudlalela ekhaya ingayeyona nto esifunquleyo. 
Lo nto icacisa gca ukuba kutheni sidlala umdlalo ongcono kunamanye amazwe,” watsho uCherchesov.
Nakubeni kunjalo, uCherchesov uphume ebaleni izolo equthe umlomo engakwazi nokuyichaza indlela aziva ngayo emva kokukhutshwa kweRussia.
“Andikazazi nokuba ndiziva njani,” utshilo uCherchesov kwinkomfa yonoondaba emva komdlalo.
Kanti naye uRoman Zobnin – odlale kakuhle kwindebe yehlabathi uthe: 
“Andinanto endingayithetha, yonke imvakalelo yam ndiyishiye ebaleni.”
Kuko konke okwenzekileyo, abantu abaninzi baya kungqina okokuba ngokwenene iRussia iyakwazi ukudlala ibhola ekhatywayo kwaye likhona ithemba lokwenza ngcono kwilixa elizayo.
Russia: Igor Akinfeev, Fedor Kudriashow, Sergey Ignashevich, Iya Kutepov, Mario Fernandes, Denis Cheryshev, Daler Kuziaev, Aleksandr Golovin, Roman Zobnin, Alexander Samedov, Artem Dzyuba.
Usapho lukaXolani Gwala nesithethi sikanomathotholo awusebenzelayo i-702, bagqithise amazwi ombulelo kubantu boMzantsi Afrika emva kokubangcono komsasazi obehlaselwe sisifo somhlaza.
Inkosikazi kaXolani, uPeggy Sue Khumalo, uthe udinga amazwi ombulelo kusapho lukaXolani nakubahlobo bakhe abathe bamnika inkxaso ngexesha egula uXolani.
Kwiinkcukacha ezikutshwe yi-702, uthe imithandazo, uthando, nenkxaso abayifumene kubantu abahlukeneyo kweli ayithetheki.
“Kwiinyanga ezilishumi ukusukela oko uXolani wagula, besifumana izipho ezahlukeneyo apho abantu bebebonisa uvelwano nathi. 
Kuninzi nokunye esikufumeneyo, andazi nokuba siqale ngaphi ukubulela,” utshilo uPeggy Sue.
Uthe ukutyandwa kukaXolani akwenze ngomhla we-16 kweyeSilimela, kuhambe kakuhle njengoko noogqirha ebebemhoyile benze yonke into ngokwezicwangciso.
“Sifuna ukubulela ooGqirha Ogude, Marumo, kunye nabancedisi babo njengokuba bebonakalise ubukroti nokuzithoba kwinto yonke ebebeyenza nebingeyiyo ndlwan’iyanetha,’’ utshilo.
Ukwathe bayakuvuyela ukuchazela abantu beli lizwe iindaba zokuba oogqirha baqinisekisile ukuba uXolani akasenaso isifo somhlaza.
“Sibulela uThixo ngemimangaliso ayenzileyo, okwangoku uXolani usafumana unyango ukuze aphile ngokupheleleyo,” uthethe watsho uPeggy Sue.
UThabisile Mbete, ongumphathi wesikhululo uthe, njengokuba uXolani enyangiwe kwaye sele ebuyele nasekhaya sebakujonge ngamehlo abomvu ukuba abuyele emsebenzini xa sele ephile ngokupheleleyo.
Sekuntsuku iBrazil ikhutshwe ngomva yiBelgium ekelemileyo kwindebe yehlabathi engene kuvuthondaba. Umdlali weParis Saint-Germain yaseFrance, uNeymar da Silva Santos Junior, akakwazanga ukunceda ilizwe lakhe ityeli lesibini ngoku. 
Okokuqala woyisakala ngo-2014, iFIFA World Cup idlalelwa elizweni lakhe – apho kwenzeke into efanayo nakule isaqhubayo eRussia. 
Nakubeni indebe yehlabathi yalo nyaka ithande ukuba rhabaxa kumazwe amakhulu ebholeni afana neGermany, iPortugal, Mexico ne-Argentina – kodwa bekukho ithemba lokuba iBrazil iya kukwazi ukunyamezela kude kube sekugqibeleni kuba inabadlali abasezingeni eliphezulu.
IBrazil yonzakiliswe yiBelgium ngo’2-1 kumdlalo obunzima kakhulu ekuqaleni kwale veki. Ukubethwa kwayo kulandela isinkxwe esenziwe ngabalandeli bebhola ngokubhukuleza kukaNeymar abathi kubaxiwe xa ewiswe ngabanye abadlali ebaleni. 
Yinto leyo eyogqume igowuli awalifakayo ngethuba iBrazil ibetha iMexico ngo’2-0. 
Lo mdlali ude wathetha ngendlela aziva ngayo emva kokukhutshwa kweBrazil kwitumente ebekucingwa okokuba ingayithatha ityeli lesixhenxe ngabantu abaninzi.
“Eli lelona xesha libuhlungu kwikhono lam lebhola ekhatywayo. 
Eyona nto eyenza kube buhlungu ngakumbi kukuba besisazi indawo esingafikelela kuyo futhi senze imbali – kodwa akwenzekanga oko,” utshilo 
uNeymar kwikhasi lonxibelelwano ekuthiwa ngu-Instagram.
“Kunzima ukuba namandla okudlala ibhola emva kwento eyenzekileyo – kodwa ndiqinisekile ukuba uThixo uya kusinika amandla okumelana nezinto zonke. 
Soze ndiyeka ukumbulela uThixo nakubeni soyisiwe. 
Ndiyakonwabela ukuba yinxalenye yeli qela kwaye ndiyaziqhenya,” utshilo uNeymar.
Ngo’98, iFrance yazenzela imbali kwibhola ekhatywayo ngokugqugqisa kwanto kwindebe yehlabathi eyayisingathwe kwayiyo. 
Kwiqela elathatha indebe yehlabathi kwakukho amadoda amabini: uThierry Henry olisekela mqeqeshi leBelgium noDidier Deschamps – ongumqeqeshi weFrance ngoku. 
Njengokuba iFrance neBelgium kulindeleke zilwele indawo kumdlalo wokugqibela kwindebe yehlabathi namhlanje ebusuku – iFrance inexhala lomqeqeshi weBelgium, uRoberto Martinez, ozibonakalisileyo ngokubetha amazw amakhulu noHenry – olazi ukusuka nokuhlala ilizwe lakhe. 
UHenry wadlalela iFrance amatyeli alikhulu namashumi amabini anesithathu awafaka kuyo amashumi amahlanu ananye amagowuli.
“Ayiqheleki into yokuba uThiery Henry abe kwiqela elidlala nathi ngoba iligqala lebhola ekhatywayo eFrance. 
Kukhulu kakhulu awakwenzela iFrance ngethuba engumdlali kwaye siyamhlonipha ngenxa yalo nto. 
Kodwa ndingatsho nakuTiti ukuba usenkampini engafanelekanga,” itshilo ifolosi yeFrance, u-Olivier Giroud.
UHenry wachitha phantse uxesha lakhe lonke eNgilane – apho wayedlalela khona i-Arsenal FC. 
Ukungaselwa so kwakhe ngabalawuli bebhola eFrance kungumnqa – kodwa umongameli weFFF, uNoel Le Graet, uthe baphoswa nguye ngenxa yokungabikho nxulumano naye. 
“Ubomi bubanjalo ngamanye amaxesha. 
Uhleli eNgilane ixesha elide kakhulu kwaye asingabantu abasondeleleneyo. 
Iifolosi zeBelgium ziyammamela futhi ziya mhlonipha,” utshilo uLe Graet.
Emva kokuthatha umhlalaphantsi akukho nto ingako ayenzileyo kwicalal lokuqeqesha. 
ULe Graet ucinga ukuba uHenry uthathe isigqibo esifanelekileyo ngokuba lisekela mqeqeshi ngenxa yeso sizathu. 
Kungcono ukuqala njengomcedisi kwiqela lesizwe. Akukho mathandabuzo, unalo ikamva kwezoqeqesho,” uvale ngalo mazwi uLe Graet.
Kwindebe yehlabathi, iBelgium lelinye lamazwe ambalwa anamagowuli aliqela. 
Iifolosi zayo, uRomelu Lukaku noMichy Batshuayi – zifaka amagowuli ngokumangalisayo. 
Ayothusi kekambe lo nto ngoba banoHenry owayengurhasatsha ngeentsuku zakhe zokudlala ibhola kwi-Arsenal nakwiFrance. 
UHenry waqshwa ngo-2016 emva kokuqeshwa kukaRoberto Martinez. 
UGiroud ucinga ukuba ubukhali beefolosi zeBegium bunefuthe likaHenry kwaye ukungabikho kwakhe kwiFrance kuyamothusa.
Omnye wabadlali abaphambili kwiReal Madrid, uSergio Ramos, ukhulule ugxa wakhe weminyaka ngamazwi amnandi. 
Oku kuza emva kokubhengezwa kweendaba ezithi iReal Madrid ithengise uCristiano kwiJuventus yase-Italy ngemali eqikelelwa phaya kwi€105 million. 
Ukuhamba kukaCristiano Ronaldo kuyigungqisile iMadrid ebixhathise ngayo iminyaka elithoba yonke. 
Kukrokreleka ukugqolodiswa kwakhe lo mdlali ngabaqokeleli berhafu kubenalo ifuthe kwisigqibo sakhe sokuhamba eSpain.
“Kuyo yonke le minyaka endiyichithe kwiReal Madrid, kwisixeko saseMadrid – ndingatsho ukuba ibe yeyona imnandi ebomini bam. 
Ndiziva ndiwongekile kakhulu. Ndiya libulela uthando endilifumeneyo kumntu wonke – kodwa ndicinga ukuba lifikile ixesha lokuba ndiqale ubom obutsha. 
Yindlela endiziva ngayo ngoku, ndicela wonke umntu asamkele isigqibo sam – ngakumbi abalandeli,” utshilo uRonaldo kumyalezo wakhe wokugqibela.
Naye uKapteni weMadrid, uSergio Ramos, ukhaphe uRonaldo ngamazwi amnandi. 
“Amagowuli wakho, amanani nazo zonke izinto esiziphumelele sisonke ziya zithethela ngokwazo. 
Indawo ebalulekileyo kwimbali yeMadrid uyifumene ngenxa yemisebenzi yakho. 
Thina kwiMadrid, sakuhlala sikukhumbula ngoba bekumnandi ukudlala nawe,” utshilo uRamos kuTwitter namhlanje.
UCristiano ushiya iqela eliphambili eSpain emva komsebenzi omkhulu kakhulu awenzileyo. 
Phantsi kwegama lakhe ubhalise imidlalo engamakhulu amane namashumi amathathu anesibhozo (438). 
Kuloo midlalo ifake amagowuli angamakhulu amane anamashumi amahlanu (450) njengomdlali weMadrid. 
Zimbini iindebe zeLaLiga aziphumeleleyo, zimbini ezeCop del Rey, zimbini ezeSpanish Super Cup, zine ezeChampions League, zimbini eze-Eufa Super Cup nezintathu ezeClub World Cup.
Kugqityiwe, iFrance iza kudlala umdlalo wokugqibela kwi-2018 FIFA World Cup nelizwe eliphumeleleyo phakathi kweCroatia neNgilane emva kokunikezela kweBelgium kumdlalo obuseSaint Petersburg Stadium namhlanje. 
Umdlali wasemva, uSamuel Umtiti, ungcangcazelise umnatha kumzuzu wesihlanu kwisiqingatha sesibini somdlalo. 
Lelo gowuli elithe lasondeza iFrance kwiphupha layo lokuphakamisa eyona ndebe inexabiso kwibhola yehlabathi. 
Liphelile ithemba leBelgium lokuya kumdlalo wokugqibela okokuqala embalini yayo kwindebe yehlabathi.
Ukubethwa kwayo iBelgium yinto abalandeli bayo abangangayamkeli ncam ngoba yiyo ebiqale yabonisa amandla emdlalweni nangona ingakwazanga nje ukufumana igowuli. 
Umdlali waseswini weBelgium, u-Eden Hazard, ebesenza unothanda kwiindawo eziyingozi emhlabeni weFrance – kodwa namhlanje iBelgium iphoxhwe bubuthuntu bukaRomelu Lukaku phambili oze emdlalweni ekhangela igowuli lesihlanu. 
UKavin du Bruyne, owabhokodisa iBrazil kwiveki ephelileyo, ngomnye wabadlali abazamileyo ukudlala umdlalo ophucukileyo – kodwa ngelishwa izinto azivumanga namhlanje.
Unozinti weFrance, uHugo Lloris, ubonisile ukuba ungumdlali osezingeni eliphezulu futhi oluncedo kakhulu kwilizwe. 
Iibhola azivalileyo kwizigaba zozibini zomdlalo ziyigcine isemdlalweni iFrance. 
Amendu kaKylian Mbappe ayincedile iFrance – kodwa u-Olivier Giroud akakwazanga ukusebenzisa iibhola ebezimane ukuthi gqi emacaleni. 
Amakhwenkwe kaRoberto Martinez agoduka ekhathazekile – kodwa eyenzile indima yawo ekufanele kukuqhwatyelwa izandla ngabantu baseBelgium eze kwindebe yehlabathi yothuba abantu abaninzi ngomdlalo ophucukileyo.
Kwimizuzu yokugqibela, iFrance ibiphantsi koxinizelelo – kodwa abadlali bayo bakwazile ukuxhathisa nokukhusela igowuli abalifumeneyo. 
Ikwazile kekambe iFrance ukudlala umdlalo ozinzileyo phaya naphaya. 
Ngoku iza kulinda ephumeleleyo kumdlalo ophakathi kweCroatia neNgilane ngomso. 
Umdlalo wokugqibela wendebe yehlabathi uya kudlalwa ngeCawe ngentsimbi yesihlanu emalanga eMoscow.
Belgium: Thibaut Courtois, Jan Vertonghen, Vincent Kompany, Toby Alderweireld, Kevin de Bruyne, Marouane Fellaini, Axel Witsel, Moussa Dembele, Macer Chadli, Eden Hazard, Romelu Lukaku.
France: Hugo Lloris, Lucas Hernandez, Samuel Umtiti, Raphael Varane, Benjamin Pavard,  Blaise Matuidi, Ngolo Kante, Antonine Griezmann, Paul Pogba, Kylian Mbappe, Olivier Giroud.
AmaNgesi ayayivuyela inkqubela eyenziwe lilizwe lawo kwindebe yehlabathi esingathwe yiRussia. 
INgilane ibethe iSweden ngo’2-0 omhle kwiveki ephelileyo. Loo mdlalo ububukelwe ngabantu abasukela izigidi ezingamashumi amabini eNgilane kuphela. 
Elo nani lidize umdla omkhulu abanawo kwiqela labo abantu baseNgilane – kwangaxeshanye, kuye kwabonakala ukuba kungathi tshitshilili uchulumanco oluxakileyo ukuba iNgilane ingakwazi ukuya kumdlalo wokugqibela kwindebe yehlabathi okanye iyiphumelele. 
Ingcingane yomqeqeshi weNgilane, UGareth Southgate, ayohlukanga kakhulu. 
USouthgate uthi ukuba ilizwe lakhe linokuphumelela indebe yehlabathi – lo nto ingakhokelela ekuhlonitshweni kwabadlali bakhe ngaphezulu kwabo baphumelela indebe ngo-1966.
Kwiminyaka edlulileyo, iNgilane ayiqhubanga kakuhle kwitumente yehlabathi. Yiyo lo nto kukho ukuvuseleleka kwethemba lokufunquka kwebhola yaseNgilane phantsi kukaGareth Southgate – oye eRussia nabadlali abasebatsha. 
Kule tumente yalo nyaka, yiNigeria eye neqela labadlali eRussia, emva kwayo yiFrance kulandele iNgilane. 
Ngaphandle kwamathandabuzo, impumelelo yeli qela labadlali abakhoyo iya kubuyisela ilizwe encochoyini kwibhola yehlabathi kwakhona. 
Namhlanje ngentsimbi yesibhozo ebusuku, iNgilane iza kuqubisana neCroatia kumdlalo eMoscow – apho la mazwe mabini azakube esilwela indawo kumdlalo wokugqibela ongeCawe emalanga.
“Sithethile kancinci ngeqela labadlali elaphumelela indebe yehlabathi ngo-1966. 
Ekuqaleni kwethu amalungiselelo wale midlalo sizamile ukubabonisa amandla abanawo okwenza izinto ezinkulu. 
Ndidibene nabanye babadlali bakudala kwaye indlela abahlonitshwa ngayo. 
Nakubeni iPeru ililizwe eligqebele kudala ukuthatha inxaxheba kwimidlalo yehlabathi kwibhola ekhatywayo – kodwa indlela abadlali beyo abadlale ngayo iyancomeka. 
Iphumelele iFrance emdlalweni wanamhlanje ngoba ilisebenzisile ithuba elifumeneyo kwaye nomdlalo wayo ubuphucukile namhlanje. 
Umqeqeshi waye uDidier Deschamps uqale umdlalo namhlanje ngoBlaise Matuidi no-Olivier Gioud – nangoku ubekhona umahluko.
Umdlalo wePeru ubumhle kuzo zozibini iziqingatha zomdlalo. 
Abadlali banikelene kakuhle ngebhola, esiswini bakwazile ukumgada uPogba angabenzakalisi – kodwa abakwazanga ukuwasebenzisa amathuba abawafumeneyo emdalweni. Lo nto ibachanile ngoba yeyona nto ibalulekileyo kwindebe yehlathi – ukufaka amagowuli emnatheni. 
IFrance idlulela phambili emva kokuphumelela yomibini imidlalo yayo kwindebe yehlabathi. 
Komnye umdlalo, iDenmark idlale ntangannye ngo’1-1 ne-Australia ebethwe yiFrance ngo’2-1 kumdlalo wayo wokuqala. 
IDenmark yayibetha ngo’1-0 iPeru – ngoku inamanqaku amane emva kweFrance.
Igowuli elifakwe nguHirving Lozano kwisigaba sokuqala somdlalo sincede iMexico ebethe iGermani ngo'1-0 kumdlalo wehlabathi eMoscow namhlanje.
Ukhuphiswano phakathi kweMexico neGermany luqale kusaculwa imihobe yesizwe phambi komdlalo – kodwa ekugqibeleni, ngabalandeli beMexico abavuyayo emva kokuba ilizwe labo libethe iintshatsheli zehlabathi ezikhuselayo. 
Emva kwamashumi alithoba womdlalo osemgangathweni ophezulu – iMexico iphumelele ngegowuli elinye eqandeni (1-0) kumdlalo wendebe yehlabathi kaGroup F odlalelwe eLuzhniki Stadium ngale ntlwa yanamahlanje. 
Umdlali ohlaselayo, uHirving Lozano, nguye ofake igowuli lempumelelo kwisigaba sokuqala somdlalo. 
ULozano ufumene ibhola ethe gqi ekunene; ubethe indoda ebiphambi kwake phambi kokutsala imbumbulu yebhola eshiye uManuel Neuer ethe natya phantsi.
Iintshatsheli zehlabathi zika-2014, iGermany, zikhubekile apho zikhoyo emva kokujula yonke into ebeziyiphethe kwiMexico egoloze kwade kwase kugqibeleni. 
AmaJamani akhokelwe nguThomas Mueller noMesut Oezil esiswini bencediswa nguToni Kroos noTimo Werner – kodwa bazame bancama namhlanje. 
Abadlali beGermany ababethwanga emdlalweni kuba bebeyekelele – iMexico idlale kakuhle kwelayo icala. 
Isebenzise kakhulu abadlali bayo abanamendu logama yakhe udonga oluqinileyo emva.
Ngoku iMexico ihleli phezulu kuGroup F. 
Iya kudlalo neSouth Korea umdlaloo olandelayo kwiveki ezayo ngoMgqibelo. 
Yona iGermany kunyanzelekile ibethe iSweden ngeCawe ezayo ukuze ikwazi ukuzityhilela indlela eya kumjikelo olandelayo kwi-2018 FIFA World Cup.
GERMANY: Manuel Neuer, Marvin Plattenhardt, Mats Hummels, Sami Khedira, Julian Draxler, Toni Kroos, Timo Werner, Mesut Oezil, Thomas Mueller, Jerome Boateng, JoshuaKimmich.
MEXICO: Guilermo Ochoa, Hugo Ayala, Carlos Salcedo, Miguel Layun, Carlos Vela, Javier Hernandez, Hector Moreno, Hector Herrera, Andres Guardado,Hirving Lozano, Jesus Gallardo.
Indebe yehlabathi yalo nyaka inomahluko kunezinye. 
Amazwe amakhulu ekujongwe kuwo kakhulu ngabantu asokole kwimidlalo yawo yokuqala. 
Lo nto inokuwabeka emngciphekweni ukuba izinto aziguquki kwimidlalo elandelayo. 
NgoLwesihlanu weveki ephelileyo, iSpain sibanjwe yiPortugal ngo’3-3, i-Argentina ibanjwe ngobhongwane yi-Icelannd kumdlalo ophele ngo’1-1, iintshatsheli ezikhuselayo (iGermany) yothuswe yiMexico ngo’1-0 kumdlalo obutshisa bhe – kanti yona iBrazil isokoliswe yiSwitzerland kumdlalo obunzima ophele ngo’1-1. 
Zingene izixhiliphithi zaseBrazil zikhokelwa nguNeymar. 
Njengelizwe eliphumelele indebe yehlabathi izihlandlo esihlanu – iBrazil ingene ebaleni inoxinizelelo kuba kulindelwe ukuba iyibethe lula iSwitzerland. 
Akubanganjalo nakubeni iBrazil idlale umdlalo ongcono kune Switzerland.
Iqhube kakuhle iBrazil kwisigaba sokuqala somdlalo. 
Abadlali bayo bakwazile ukuyiqhekeza iSwitzerland ebithe finini emva. 
Kumzuzu wamashumi amabini uPhilipe Coutinho uzibonakalisile ukuba ungumdlali ophokeleyo ngokufaka igowuli ekude. 
Kuyiwe kwixesha lokuphumla iSwitzerland ifuthela emagxeni weBrazil – kodwa khange ikwazi ukubhalisa ebhodini. 
Izinto zijikile kwisigaba sesibini somdlalo. Abadlali beSwitzerland bayibeke phantsi koxinizelelo iBrazil yade yavula. 
Igowuli lokulinganisa lamaSwiss ifakwe nguStephen Zuber – ongqube ibhola ngentloko eyedwa – kodwa emva kokubonakala etyala umdlali weBrazil wasemva uMiranda.
Umqeqeshi weBrazil, uTite, akayithandanga into eyenzeke kuMiranda kwaye ucinga ukuba usompempe wenze impazamo. “Into eyenzeke kuMiranda icacile. 
Singaxoxa ngepenela esingayinikwanga – kodwa yona le kaMiranda icacile. 
UMiranda uthe utshoviwe. 
Ndithe kuye kulungile ngoku angawanga wanga ngoba ibiza kubonakala ngolunye uhlobo ebantwini,” utshilo uTite.
Kumdlalo wayizolo, iSwitzerland ibonisile ukuba akukho lizwe eliza kunyathela phezu kwayo nangona ingakwazanga ukudala amathuba acacileyo emdlalweni ngaphezulu kweBrazil.
BRAZIL: Allisson, Thiago Sliva, Miranda, Casemiro, Gabriel Jesus, Neymar, Philippe Coutinho, Marcelo, Danilo, Paulinho, Willian.
SWITZERLAND: Yann Sommer, Stephan Lichtsteiner, Manuel Akanji, Haris Seferovic, Granit Xhaka, Valon Behrami, Ricardo Rodriguez, Steven Zuber,  Blerim Dzemaili, Fabian Schaer, Xherdan Shaqiri.
Ilizwe elitsha kwindebe yehlabathi, iPanama, lamkelwe ngesibhaxu ngumdlali waseBelgium oyingozi. URomelu Lukaku, odume ngokufaka amagowuli ngokungenambaliso, ubhakuzelise umnatha amatyeli amabini kumdlalo ophunyelelwe yiBelgium ngo’3-0 omhle eFisht Stadium ngale ntlwa kwi-2018 FIFA World Cup ebanjelwe eRussia. 
Kuyiwe kwixesha lokuphumla kungekho gowuli ebhodini emva kokuxhathisa kwayo iPanama. Nakubeni ililizwe elitsha kwindebe yehlabathi futhi kungalindelekanga nto ingako – kodwa iPanama idlale kakuhle kakhulu kwisigaba sokuqala somdlalo. 
Bekunzima nokufumana ibhola kuLukaka.
Izinto zijike kwisigaba sesibini ngethuba iPanama iyeka abadlali beBelgium abayingozi bedlala ibhola endaweni eyingozi. 
UDries Mertens ufake ibhola entle kumzuzu wesibini kwisigaba sesibini umdlalo uqalile kwatshintsha yonke into emdlalweni. 
Emva koko amandla wePanama aye ehla. 
ULukaku ufake amagowuli amabini emva koko abe zizikhonkwane eziyitsho ayakwazi nokushukuma iPanama. 
Umdlalo weBelgium, ongancumisanga kwisigaba sokuqala, uye watshintsha kwesesibini. 
Ngoku iBelgium ihleli phezulu kuGroup G emva kokuqokelela amanqaku amathathu.
Belgium: Courtois, Alderweireld, Vertonghen, Witsel (Chadli 90’), De Bruyne, Lukaku, Hazard, Carrasco (Dembele 74’), Mertens (T. Hazard 83’), Meunier, Boyata.
Panama: Penedo, Murillo, Escobar, Torres, Gomez, Perez (Tejada 73’), Barcenas (G. Torres 63’), Cooper, Davis, Godoy, Rodriguez (Diaz 63’).
URomeo noBasetsana Khumalo sele bevule ityala lokuthotyiselwa isidima emva kokuthi ndi kweengxelo kumakhasi wonxibelelwano zokuba kunevideo yezesondo kaRomeo nomnye usaziwayo oyindoda.
Oku kwavela emva kokuba umbhali weencwadi uJackie Phamatse ebhale kwikhasi lakhe ukuba uve ingxoxo phakathi kowasetyhini okumabonakude ecenga 
esinye isihlobo sakhe ukuba singayisasazi ivideo yakhe ezintyintye kotywala, nomyeni wakhe esabelana ngesondo nosaziwayo oyindoda.
Abantu bavele bacinga kuthethwa ngaba saziwayo abangoosomashishini.
Kwingxelo abayikhuphileyo bathe bavule ityala kwaye bafaka  nesicelo sencwadi yesithintelo kwabanesandla koku.
Uthe bayathemba ukuba oku kuza kuthumela umyalezo ovakalayo kwabo baqhubeka nokusasaza iinkcukacha ezibubuxoki ngabanye phambi kokufumana ubungqina nokucinga ngobungozi boku.
“Umonakalo owenzeke kuthi ngokomoya nangokomsebenzi asingewutsho. 
Ngaphezu koku oku kusasazwa kwala marhe  konzakalise abantwana bethu ngokwasemoyeni, nesihlala sizama ukuba bangabikho emehlweni oluntu.”
Bathi bekunzima ukuthi cwaka kwiveki ephelileyo.
“Ukuthula kwethu bekungachazi ukuba zinobunyani ezi ngxelo kodwa kuba besisothukile kwaye siziva buhlungu malunga noku.”
Siphuma kwinyanga yolutsha. Phakathi kwezinto ezihlala zisenziwa ke ukuphakamisa imicimbi yolutsha lweli lizwe ndiphuma nomba othi ngoku lixesha lokuba ilizwe liphathwe lulutsha.
Ndiyabona ukuba sisithethe sedemokhrasi ukubaxwa kwezinto ukubonisa iinguqu kumaxa esikuwo. 
Andiyibethisi ngoyaba ke into yokuba ndisoloko ndibona isibaxo nje kusengenzeka ukuba kungenxa yendlela endikhule ngayo nezinto endikhulele kuzo. 
Ngako oko hleze kuthi kanti akukho nto isisibaxo koko ndim andiwubambi umcimbi.
Amajelo ezosasazo athethe nolutsha olusePalamente ngelizama ukubonisa ukufakwa kolutsha kwizinto ebelukade lungangeni kuzo.
IPalamente ibisoloko iyinto yabantu abadala, ufike besozela ke beyiloo nto. 
Ngummo womntu omdala ke ukozela nangaliphi na ixesha, kanye oku komntwana.
Kuthe kwakungena ulutsha ke ePalamente yaninzi ingxolo, kwaphela ukulala kubantu abadala. 
Uyayazi ke ingxolo yabantwana.
Ndike ndibone xa zivaliwe izikolo beseholideyini aba bam, zithi zivulwa ndibe ndinxaphile kukunqanda ndinqandile. 
Lifike kwanjalo ke kula Palamente ulutsha.
Luthe lusakuthi ulutsha lwasePalamente ngoku lixesha lokuba liphathwe ngabo ilizwe, ndaphelelwa sisibunu ngoko nangoko; ndoyika, ndaphathwa ngumchamo.
Luthe lufuna ukuba ibe lilo isininzi nakula Palamente, abantu abadala bacuthwe. 
Ndivume ndingavumi, ndisithi ewe mabathathe umhlalaphantsi abantu abadala, ndabe ndisithi kazi sakuba ngabakabani ke thina kusakuba njalo.
Zinkosi, mna ndiyaboyika abantu abatsha, andizenzisi kunjalo nje. 
Sele ndibone kakubi kwabaninzi endibakhulisileyo phaya ekhaya, ngoku ndinexhala kwaba basakhulayo ndibazeleyo.
Bathe besithi abantu abadala noko maluke luqale luqokelele amava ulutsha ngaphambi kokuba luxhinele ukuphatha ilizwe, lwaphendula ngelithi ipolitiki aliyiqali ePalamente lusuka nayo ezikolweni. 
Luthe nethi lutsho wandiphatha futhi umchamo, ndenjenjeya ukuya kunyela imichiza.
Kaloku ndike ndamana ndinyuka nomntwana womntakwethu okwela ziko liseGcuwa leWSU, iveki neveki esithi akufundwa bayatoyitoya.
Ziqengqeleke ke iiveki zibe ninzi umntwana engabuyeli esikolweni, esithi kukho oobhonyongo abangavumiyo nesango eliya kumagumbi okufundela. 
Bathi bakutsho ke aba bantwana xa beqhankqalaza kuphele ukuba ngumfundi kugqame ubundlavini.
Umntwana unkankathe iminyaka engaphezu kwaleyo imiselwe isifundo ngenxa yaloo politiki yasesikolweni kuthiwa ingamava. 
Ndaza ndakuva simangandini samava!
Zezi zinto ke ezindiphathisa ngomchamo kwakuthethwa ngokuphathwa kwelizwe lulutsha.
Andisathethi ke ngalaa mdlalo bawenza ePalamente ndiwuboniswa yila TV yam, apho ufika bemana ukufunqulelwa phandle kusithiwa bayangxola! 
Ndixakwe ukuba bayosiphatha njani isizwe xa besamana ukufunqulelwa phandle.
Andikubethisi ngoyaba ukuba bakhona ababhadlileyo kulutsha nabasenokuphuhliswa babe zezi nkokeli bafuna ukuba zizo.
Kodwa izinto ezimbi abazenzayo nkalwana zonke zenza siboyike. 
Ekuhlaleni sihleli kabuhlungu lulutsha, luhlalele ukusingcutha.
Wakuhlangabezana nomfana ibangase uzibone sele udlule kuye, ayisekho into yokuba ubona indoda yangomso xa ubona umfana.
Umntwana oyintombazana umdlula nokuba sele ecela ukuqatyeliswa ecaleni kwendlela, uxhalele ukuxakana naye akuba engaphakathi enqweleni.
Iintyatyambo zinqabile! 
Andisathethi ke ngezinto olwenzana zona, ukungaxabisani kwalo luphilisana ubomi bentshontsho!
Maluqale luzilungise ulutsha, lwandule ukufuna ukusiphatha ngokusesikweni. 
Ayizubantsha into yokuphatha kwabantwana, kudala baphatha.
Bambi bakhokele iintsapho phantsi kweemeko ezahlukeneyo, bambi ziinkokeli nemizekelo ekuhlaleni. 
Lusekho ulutsha olunjalo.
Kodwa oluya lungenambeko siluboniswa yiTV luxunele kokukokwalo luyasixhalabisa. 
Sithi kazi luya kuphathiswa isizwe ze sibe ngabakabani na ke thina? 
Goba msenge iibhokhwe zikutye!
Abaphathi beKaizer Chiefs abalali buhlayo bekhangela umqeqeshi omtsha phambi kokuvulwa kwesizini entsha yiPremier Soccer League. 
Amakhosi akanaye umqeqeshi oyintloko ukusukela mhla kwemka uSteve Komphela kwisithuba esingaphaya kweenyanga ezimbini ezadlulayo. 
Umqeqeshi weBafana Bafana, uStuart Baxter, ubonwa njengedoda enokuthatha esona sikhundla esitshisayo kwibhola yaseMzantsi Afrika esokuqeqesha iChiefs. 
Kutshanje uBaxter uvele kwisikhululo sikamabonakude ekuthiwa yiY2TV – apho agocwagocwe ngemibuzo malunga nendlela awazisebenzisayo ukuze azuze impumelelo njengomqeqeshi weChiefs.
“Ndicinga ukuba xa amaqela ebhola ekhatywayo ekhetha abaqeqeshi anezinto angaziqwalaseliyo ezinje: Ingaba ngumqeqeshi olilungeleyo iqela? 
Ingaba ngumqeqeshi ofanelekileyo?. Ndicinga ukuba nabaqeqesi abazibuzi mibuzo phambi kokuthatha isigqibo ethi: Ingaba liqela elindilungeleleyo na? 
Ngoba sube bonganyelwe luchulumanco lokuthenjiswa ngomsebenzi. 
Umqeqeshi kufuneka acinge: ndingamelana na nomthwalo, ndingavelisa uhlobo lomdlalo olonekisayo iqela futhi ndiphumelele iindebe?” utshilo uBaxter.
UBobby Motaung akafunanga ukuzibophelela xa ebebuzwa ngoBaxter ophakathi kwabaqeqeshi abafunwa yiChiefs kwiveki ephelileyo. 
Utshilo kekambe okokuba uBaxter ungumqeqeshi weqela lesizwe – kodwa impumelelo kaBaxter phakathi kuka-2012 nonyaka ka-15 yenye yezinto ekucingeleka ukuba inyanzela iChiefs ukuba ibhenele kuye. 
UBaxter wenza imbali eNaturena ngokuphumelela iindebe ezimbini zePSL, iMTN8 Cup neNedbank Cup. 
Kwiminyaka emithathu iChiefs iqeqeshwa nguKomphela ayifumenanga nto. 
Lo nto iyawanyanzela Amakhosi akhangele indoda eyilungeleyo iChiefs – ngakumbi njengokuba iza kudlala kwiCaf Confederation Cup.
“Ucinga ukuba ndingase ndithathe umsebenzi kuba ndiza kufumana imali xa kuphela inyanga? 
Ingasisiqalo sokungaphumeleli kwezinto oko. Nalo iqela kufuneka liwujonge ngolo hlobo lomba. 
Ingaba umqeqeshi angamelanga noxinizelelo oluhamba nomqeqeshi? Angasinika iindebe? 
Uvale ngalo mazwi uBaxter.
Emva komdlalo, umqeqeshi weFrance, uDidier Deschamps, uphakamisele phezulu inqindi njengophawu lovuyo emva kokuba abadlali bakhe bekwazile ukuphumelela umdlalo obalulekileyo. 
Amagowuli afakwe nguRaphael Varane no-Antoine Griezmann ayibeke kumjikelo ophambi kwamagqibela kanqoyi emva kokubetha ilizwe lase-Uruguay ngo’2-0 kumdlalo oqale ngesantya esiphezulu eNizhny Novgorod Stadium namhlanje. 
Ukuqhuba kakuhle kweFrance emdlalweni namhlanje zindaba ezimnandi kubalandeli bayo nakwiqela ngokubanzi – ingakumbi kuDeschamps onethemba lokugoduka etyathe indebe okwesibini emva kokukhokela iFrance eyagqugqisa kwindebe yehlabathi ngo-1998.
Abadlali be-Uruguay bakwazile ukuxhathisa nokuthembisa ekuqaleni komdlalo. 
UHugo Lloris weFrance uye wanyanzeleka anqande amanzi engena endlini ngathuba lithile – kodwa kuthe ngokuhamba kwexesha, iFrance iye yasibamba isingqi sayo ilawulwa nguPaul Pogba esiswini. 
Ukungabikho kuka-Edinson Cavani, oncede ilizwe lakhe, i-Uyuguay, ngethuba ibetha iPortugal kumdlalo ogqithileyo, kuye kwabonakala ngoba noLuis Suarez ebengabonakali kuba ebegadiwe kakhulu futhi kungekho bhola ayifumeneyo. 
Kuyiwe kwixesha lokuphumla iFrance ihamba phambili ngegowuli elifakwe nguVarane ngentloko, ufumene ibhola entle ebisuka kuGriezmann.
Kwisigaba sesibini i-Uruguay izamile ukulungisa umdlalo wayo futhi ihlasela – kodwa iinzame zabadlali bayo azizanga nanto. 
UGriezmann uvuthulule intambula ethe qelele kumhlaba kanozinti – ihleli emnatheni emva kokubhutyuzwa nguFrenando Muslera kwatsho kwacima izibane kwi-Uruguay. 
Uphelile umdlalo i-Uruguay ingakwazanga ukufumana amagowuli. Ngalo ndlela, yaba kukuphuma kwawo kwindebe yehlabathi. 
Kwelinye icala, iFrance ibe lilizwe lokuqala elizibekele indawo kwimidlalo ephambi kwamagqibela kankqoyi.
France: Hugo Lloris, Lucas Hernandez, Raphael Varane, Benjamin Pavard, Corentin Tolisso, Ngolo Kante, Antoine Griezmann, Paul Pogba, Kylian Mbappe, Olivier Giroud.
Uruguay: Fernando Muslera, Diego Laxalt, Diego Godin, Jose Gimenez, Martin Caceres, Rodrigo Bentancur, Matias Vecino, Lucas Torreira, Nahitan Nandez, Cristhian Stuani, Luis Suarez.
Ekugqibeli, oonqiyoyo banikezele emva kwamashumi alithoba nexesha elongezelelweyo emdlalweni. 
ICroatia lilizwe lokugqibela elithe lazibekela indawo kumjikelo olandelayo wendebe yehlabathi emva kokubetha iRussia ngo’4-3 kumapenela kumdlalo obunzima kakhulu ophele ebambene ngo’2-2, eSochi Stadium, namhlanje. 
AmaRashiya ancedwe ehamba emva yibhola efakwe ngentloko nguMario Fernandes – ngelishwa ongakwazanga ukuyifaka ipenela yakhe. 
UDomagoj Vida noDenis Cheryshev ngabona badlali bafake amagowuli weCroatia emdlalweni. 
Ilizwe laseCroatia liya phambili kufanelekile emva kokudlala umdlalo ophucukileyo ukusukela ekuqaleni kwendebe yehlabathi. 
Ngoku iCroatia ibonakala njengelinye lamazwe elinokuthi lithathe indebe yehlabathi kwiveki ezayo. IBelgium, iNgilane, iFrance neCroatia 
ngawona mazwe azakuthi alwele indawo kumdlalo wokugqibela kwiveki ezayo.
Kuyiwe kwixesha lokuphumla iyinkwa nenkwa kungekho ibanakala ingathi ifuna ukugoba iphondo. 
Umdlalo uqale ngesantya esiphezulu, kanye ngendlela obulindeleke ngayo umdlalo. 
Ixheshiwe iRussia ngabadlali beRussia – kodwa abadlali beyo basemva baye baxhathisa nakubeni iCroatia ibizama ukuyivikiva amacala. 
Bekubonakala kodwa ukuba iRussia izimisele ukubhakuzelisa umnatha kwangoko emdlalweni. 
Umdlali oyifolosi, u-Artem Dzyuba, ezibalule ngokufaka amagowli kwindebe yehlabathi, ugcine abadlali beCroatia bexakekile emva. 
UDenis Cheryshev ufake igowuli elihle kakhulu elimshiye unozinti weCroatia, uDenjel Subasic, eme bhungxe emva kokufumana ibhola kuDzyuba kumzuzu wamashumi amathathu. 
Igowuli liyothusile iCroatia engakwazanga ukugqobhola kwiRussia izihlandlo eziliqela. 
Kwimizuzu elithoba emva koko, u-Andrej Kramaric, ufake igowuli lokulinganisa ngentloko.
Abuye axhwithana la mazwe kwisigaba sesibini somdlalo. 
Uphantse wachitheka umphothulo ngethuba u-Ivan Perisic ekhaba imbumbulu yebhola ethintelwe yipali kumzuzu wamashumi amahlanu anesibhozo. 
Kwelinye icala uDzyuba weRussia unyanzele uDanjel Subasic ukuba asebenze ngethuba engquba ibhola ngentloko ebisuka  ekunene iphezulu. 
ULuka Modric uzibonakalisile kwakhona nanamhlanje ukuba ungumdlali ophezulu ngokuyibamba iCroatia iphantsi kohlaselo. 
Ebekwaluncedo kekambe naxa ihlasela iCroatia. Idlale kakuhle kakhulu iRussia phantsi koxinizelelo obelufakwa ngabadlali beCroatia. 
Iphelile imizuzu engashumi alithoba kungekho eliphumeleleyo. 
Amathuba ebekhona macala okuwuphetha umdlalo – kodwa akasetyenziswanga. 
Kumzuzu wekhulu uDomagoj Vida ifake igowuli lesibini ngentloko – yatsho yahamba phambili iCroatia. 
Mario Fernandes uphendule ngentloko kumzuzu wekhulu nesihlanu elinesihlanu. 
ICroatia iphumelele ngamapenela.
Croatia: Danjel Subasic, Ivan Strinic, Domagoj Vida, Dejan Lovren, Sime Vrsaljko, Ivan Perisic, Luka Modric, Andrej Kramaric, Ivan Rakitic, 
Ante Rebic, Mario Mandzukic.
Russia: Igor Akinfeev, Fedor Kudriashow, Sergey Ignashevich, Iya Kutepov, Mario Fernandes, Denis Cheryshev, Daler Kuziaev, Aleksandr Golovin, Roman Zobnin, Alexander Samedov, Artem Dzyuba.
Ndicinga ukuba impumelelo enokufunyanwa leli iqela ingayinto nje endingayaziyo kwelixesha lamakhasi onxibelelwano,” utshilo uSouthgate 
ethetha neentatheli kutshanje.
UYonela Nyembenya Jindela ngomnye wamakhosikazi abuye nodumo emva kokungenela ukhuphiswano lukaMrs Afrika kunyaka ophelileyo.
UMrs Yonela Nyembenya Jindela ngomnye wamakhosikazi abuye nodumo emva kokungenela ukhuphiswano lukaMrs Afrika kunyaka ophelileyo nothe wabuya nezithsaba ezibini: 
uMrs Tourism Universe 2018 noMrs Face of Africa 2018. 
Ngoku ulungiselela ukuya eTaiwan – apho aza kumela uMzantsi Afrika. 
UJindela uncokole noPamela Blaai weli phephandaba.
PB: Ngokufutshane, khawusixelele ngawe.
YNJ: UYonela Nyambenya Jindela ngumntwana wesine, intombi yokuqala kaMfundisi uSizwe noMrs Thandi Nyembenya. 
Ndazalelwa kwilali yaseMqekezweni, eMthatha.
NdiyiNkosikazi yakwa Jindela, ndikwanguMama wabantwana ababini. 
Ndihlala kumhlaba waseMonti.
PB: Ekukhululeni kwakho ubungumntu njani?
YNJ: Ndikhule ndingumntana othuleyo, kodwa ndizonwabela izinto ezifana nezemidlalo kunye nezonobuhle.
PB: Ungomnye wabanye abaninzi abangenelele uMrs Afrika, bekunjani?
YNJ: Kunjalo! 
Kunyaka ophelileyo bendingomnye wabo bathi bangenela uMrs Africa. 
Yaba yinto enkulu kakhulu kum leyo ngoba ndafumena ithuba lokufunda iindlela abanye abantu abaphila ngazo nanjengabantu abaluhlanga 
olwahlukileyo kwelam. 
Ngaphandle koko, yaba luhambo oluhle kakhulu ngoba ndiye ndaphumelela izithsaba ezibini: 
uMrs Africa Tourism Universe 2018, uMrs Face of Africa 2018, iimbasa ezine, iSocial Media Queen, iBest Chaperone Gift, People’s Choice kunye neContestant’s Choice. 
Njengokuba ndaphumelela loomawonga, ndichongiwe ukuze ndiyokumela ilizwe loMzantsi Afrika kukhuphiswano likaLady of Brilliancy International, eTaiwan, kule nyanga yeKhala.
PB: Ziintoni ezijongwayo ukuze ube nguMrs Afrika?
YNJ: Kumele ube ngumfazi otshatileyo ngokusemthethweni, ube ngumntu okhathalayo, ukhuthaleleyo umsebenzi wokunceda abantu abangathathintweni, ukwazi ukuthetha phambi kwabantu abaninzi nokucondoba.
PB: Amalungiselelo okhuphiswano oluseTaiwan ahamba njani?
YNJ: Amalungiselelo ahamba kakuhle kodwa inkxaso ndiyayidinga kakhulu eluntwini nanjengoko kufuneka ndizikhwelele xa ndisiya eTaiwan.
PB: Abantu bangakuxhasa njani?
YNJ: Abantu abanqwenela ukundixhasa bangenza njalo ngokuthi beze kumsitho wokuthi ndlelantle ngomhla we-14 kule nyanga eGround Up, eMonti.
PB: Uzivisa kamnandi njani xa engekho semsebenzini?
YNJ: Ndichitha ixesha nosapho lwam okanye ndiphume nabahlobo bam siyobukela imiboniso bhanyabhanya. 
Nase caweni kwinkonzo yamaWesile okanye ndenze umsebenzi wokunceda abantu.
PB: Ziintoni ozithandayo ngomsebenzi wakho?
Kukusebenza neentlobo ntlobo zabantu nokufunda izinto ezintsha yonke imihla.
PB: Ungawaxhisa uthini amantombazana amancinci?
YNJ: Siphila kwixesha elinzima apho sibona khona oodade nomama bethu bebulawa ngabantu abathi bayabathanda. 
Ndingabalumnkisa ndithi bangavumi ukuphathwa gadalala ngabantu abangotata. 
Xa ekuthanda akanawuze aphakamise isandla kuwe.
Mabazihloniphe futhi bayazi into yokokuba banendima ebalulekileyo ekumele bayidlale ekuphuhliseni ilizwe lethu.
PB: Ndiyakwazi uyakuthanda ukupheka, kokuphi kutya ukuthanda kakhulu?
YNJ: Ndingumntu othanda umvubo, ndingawutya iveki yonke iphele…LOL!
PB: Ngowuphi umculo othandwa ngu Yonela?
YNJ: Ndithanda umculo we-Afro pop
PB: Eyona mvumi uyithandayo?
YNJ: Xa ndithetha inyani, ndithanda uBeyonce. 
Yiyo nalento esikolweni ndaphiwa isiteketiso esithi: “Yonce”.
PB: Uthanda icawe, yeyiphi ivesi oyithanda kakhulu?
YNJ: Ngu-Isaiah 59, uvesi 1, “Ingalo kaYehova ayikude ukuba ingasindisi, nendlebe yakhe ayinzima uba ingevi.”
PB: Luthini uluvo lwakho ngempathombi yoomama?
YNJ: Ixesha lokuba singomama silwele amalungelo wethu. 
Ibuhlungu into yokuba umntu abulale, ubone umbulali eyabula esthubeni. 
Umthetho welizwe lethu emkhuphe ngaphandle. 
Inkqubo yomthetho ayiwakhuseli amabhinqa eli lizwe. 
Umthetho mawudlale indima yawo, asiziva sikhuselekile tu.
PB: Kubantwana abafuna ukuba ngoonobuhle, ungabacebisa uthini?
Luxhaphakile ukhuphiswano loonobuhle. 
Zikhona ezikumgangatho ophantsi, zikhona futhi nezizenzela nje imali phantsi kwegama lonobuhle. 
Ndingabacebisa okokuba baqale benze uphando phambi kokuba bangenele. 
Kubalulekile ukuba umntu ongenela oonobuhle abenomntu oza kumbonisa indlela ngoba kukuninzi okwenziwayo koonobuhle. Enkosi!
Igqiza lamadoda abesebenza umsebenzi wokuhlangula liqela labadlali bebhola ekhatywayo.
Ubugorha, uthando, ubuchule – zezinye zezinto ezithe zabonakala kumsebenzi onzima kakhulu owenziwe ziingcali zamacandelo ohlukeneyo ezihlangule abadlali bebhola kwilizwe laseThailand. 
Ishumi lonke lamakhwenkwe aphakathi kweshumi elinesithathu ukuya kwishumi elinesithandathu adlala ibhola lavaleleka kumqolomba oyingozi nomqeqeshi isithuba esingapha kweshumi elinesixhenxe leentsuku. 
Uhlangulo luthathe iiveki ezimbini zonke ngenxa yemozulu embi ebimane iphazamisa – kodwa nobubi bendawo abafumaneke kuyo kuzenze izinto azabilula konke konke. 
Emva kwemini izolo (Lwesibini), liphumile ilizwi kwabasemagunyeni eThailand elithi bolishumi elinambini abadlali nomqeqeshi baphumile emqolombeni.
Kwangoko, kube yimivuyo namayeyeye eThailand nakubantu bamazwe ehlabathi abebesoloko beyibeke esweni imeko, bethumela uncedo nabo bebesomeleza iintsapho ezichaphazelekayo ngamazwi entuthuzelo. 
“Namhlanje abantu baseThailand benze umsebenzi onzima kakhulu,” uchatshulwe esitsho ngamajelo endaba uNarongsak Osatanakorn – inkokeli yeqela lohlangulo.
Ukusukela mhla babhaqwa ukuba abadlali nomqeqeshi bayaphila emqolombeni ebebevaleleke kuwo, abazali babantwana bahlala phezu komqolomba – apho bebelinde khona ukubuya kwabantwana babo. 
Ngokwengxelo ekhutshwe yiGuardian – ugcobo belubhalwe ebusweni kubo bonke abazali. 
Bonke abadlali nomqeqeshi baleliswe esibhedlele esikwidolophu yaseChiang Rai – apho babhilwabhilwa ziingcaphephe zoogqirha.
Bonke abadlali ababonakalise iimpawu zomkhuhlane bafumene unyango koogqirha kwaye babonakala besempilweni, litshilo igosa elikwisebe leZempilo eThailand -Jesada Chokedamrongsuk. 
“Aba bantwana ngabadlali bebhola. 
Noko babonakalise ukomelela emizimbeni yabo. 
Imimoya kubo iphezulu kwaye bayakuvuyela ukuphuma kwabo emqolombeni. Ugqirha wengqondo uza kuhlola isimo sabo,” utshilo uJesada.
Emva kokubekwa phantsi kweliso loo gqirha, abadlali nomqeqeshi kulindeleke okokuba bakhululwe emva kweentsuku ezisixhenxe. 
Enye yeendadi ebiyinxalenye yekhulu lamavolontiya ebazama ukuhlangula la makhwenkwe yasutywa kukufa endleleni emva kokuphela komoya kubuxhakaxhaka eyayibusebenzisa endleleni.
Ayiphuncule intlak’isemlonyeni AmaNgesi! Oku kwenzeka emva kokuba ebethwe ngo’2-1 kumdlalo wendebe yehlabathi ophambi kwamagqibela kankqoyi eLuzhniki Stadium kobu busuku. 
Ilizwe laseCroatia liya kumdlalo wamagqqibela kankqoyi okokuqala kwimbali yendebe yehlabathi emva kokudlala umdlalo ophucukileyo nonomtsalanye ukusukela ekuqaleni kwale tumente. 
Indawo ekuyo iCroatia ayothusi ngoba iyisebenzele ngokuzimisela okukhulu. 
Nakubeni iNgilane iphoswe lelinye ithuba lokubuyisa isidima sayo kwibhola yehlabathi – kodwa abalandeli bayo abebephume ngobunzi ukuyobukela umdlalo, bayiqhwabele izandla emva komdlalo.
Abadlali beNgilane benze umsebenzi omhle kakhulu kwi-2018 FIFA World Cup nakubeni bekucaca ukuba kukho ukungabikho kwamava okwaneleyo ngamaxesha athile emdlalweni wabo. 
Umdlalo wanamhlanje bekufaneluba iNgilane iwuqoshelise kwakwisigaba sokuqala – kodwa amathuba ewafumeneyo ayikwazanga ukuwasebenzisa. 
AmaNgesi abhakuzelise umnatha kumzuzu wesihlanu emva kwebhola ekhatywe kakuhle kakhulu nguKieran Trippier oshiye uDanjel Subasic engazi nokuba makathini. 
Kuyiwe kwixesha lokuphumla iNgilane ihamba phambili emva kokudlala umdlalo ozinzileyo nakubeni bekubonakala ukuba iCroatia ikhangela igowuli lokulinganisa.
Ifumene ubunzima yona iCroatia kwisigaba sokuqala. ULuka Modric, u-Ivan Perisic no-Ivan Rakitic ngamadoda ayibeka phantsi ibhola, angancaliyo futhi asoloko ezama ukuqinisekisa ukuba iqela lizuza impumelelo. 
Lo nto ayenzile nanamhlanje. Baye bathi gqolo benkqonkqoza yade yavula iNgolane emva. UPersic ufake igowuli lokulinganisa elithathe umdlalo layokuwulahla kwixesha elongezelelweyo. 
Igowuli eliwabulele amalungu AmaNgesi lifakwe sisiququ uMario Mandzukic kusele imizuzu elishumi nanye. 
Iphumelele iCroatia, ngalo ndlela yaba ifumana ithuba layo lokuqala elicacileyo lokuphumelela indebe yehlabathi. 
Umdlalo wokugqibela uphakathi kweCroatia neFrance ebethe iBelgium ngo’1-0 izolo ebusuku.
Croatia: Danjel Subasic, Ivan Strinic, Domagoj Vida, Dejan Lovren, Sime Vrsaljko, Ivan Perisic, Marcelo Brozovic, Luka Modric, Ivan Rakitic,  Mario Mandzukic.
England: Jordan Pickford, Harry Maguire, John Stones, Kyle Walker, Ashley Young, Jesse Lingard, Jordan Henderson, Dele Alli, Kieran Trippier, Harry Kane, Raheen Sterling.
IArhente ejongene nezibonelelo zikarhulumente kweli iSASSA eNtshona Koloni, ithi uluntu lungayifumana intlawulo yalo de kube yiveki ezayo.
Oku kusemva kokuba uluntu olungaphezu kwamashumi amathandathu amawaka lungakhange lusifumane isibonelelo ngenxa yeenguqu ezintsha kumakhadi.
UMlawuli oyiNtloko obambeleyo eNtshona Koloni, uHenri De Grass, uthi ezinye zeendawo ezincedisa ukuhlawula le mali kubanikazi bayo bezingakulungelanga ukwenza le ntlawulo ukusukela ngomhla wokuqala kweyeKhala.
Uthi ngenxa yokuba ngoku ezi venkile kuquka nenkonzo yeposi zikulungele ukuhlawula ezi zibonelelo, azikho iingxaki ezilindelekileyo.
“Inkqubo yokuhlawula izibonelelo iqhuba kakuhle kakhulu ngenxa yokuba sineevenkile ezisincedisayo ezifana noShoprite, Checkers nePick * ’ 
Pay, apha abantu banokufumana khona imali yabo,” ucacise watsho uDe Grass.
Uqhankqalazo lwabasebenzi basePosini abangamawaka amabini lubangele ingxaki kwinkqubo entsha yokuhlawula ezi zibonelelo. 
Abasebenzi basePosini kuzwelonke banyanzelisa ukunyuselwa imirholo ngeepesenti ezilishumi elinesibini ekhulwini.
Uthetha-thethwano phakathi kwabasebenzi nabaphathi beposi aluhambelanga ndawo kwiveki ephelileyo.
“Iinkokheli zeSAPO zisiqinisekise ukuba uqhankqalazo aluzukuchaphazela ukugqithiswa kwezi zibonelelo zoluntu kwiphondo leMpuma Koloni,” uthethe watsho uDe Grass.
Ukanti othethe egameni leSASSA eMpuma Koloni uLuzuko Qina, uthi azikho iingxaki ezintsha ezibonakeleyo kweli phondo ukusukela oko kuqale le nkqubo intsha.
“Nanjengoko ibiyingxaki kazwelonke le, nathi ibisifumene, kodwa ngoku zonke izinto ziqhuba kakuhle kakhulu, abantu bayazifumana izibonelelo zabo ngaphandle kwengxaki,” utshilo uQina.
Ingxelo kaSASSA kuzwelonke ithi ngabantu beli abakwishumi elinesibini lezigidi abafumana ezi zibonelelo, kwaye abangamakhulu asixhenxe amawaka sele bengene kwinkqubo yamakhadi amatsha.
Umlawuli obambeleyo kwaSASSA uAbraham Mahlangu, uthi abantu abanengxaki yamakhadi mabadibane neeofisi zabo kumaphondo.
“Abahlali abanengxaki bangathetha nathi ngokuthi batsalele umnxeba inombolo engahlawulelwayo yethu engu 0800 60 10 11, sikwanaso nesibonelelo esisodwa kwimeko ezicekethekileyo ezinokubangelwa kukungafumaneki kwesibonelelo,” ucacise watsho uMahlangu.
LIBANJIWE ipolisa elibhaqwe linxilile labe liqhuba nemoto ebhaliweyo yomsebenzi. 
Eli polisa libanjwe ngoLwesibini kule veki kuhola wendlela uN2 phakathi kwedolophu yaseNgqushwa kwakunye neQonce, kude kufuphi nesikhululo samapolisa saseTamarha.
Ingxelo ephuma kothethela iSebe lezoThutho kwakunye noKhuseleko ephondweni u-Unathi Binqose, ithi ipolisa libanjwe ngamagosa ezendlela emva kokuqaphela ukuba imoto ayizinzanga apha endleleni.
“Eli gosa belisuka kuMnyhadala wezobuGcisa kazwelonke kwisixeko saseMakhanda. 
Ekubanjweni kwakhe kuthathwe umpu womsebenzi ubukuye,”  utshilo uBinqose.
Uthi ukubanjwa kwakhe kuza emva kweeyure uMphathiswa weli Sebe uWeziwe Tikana ebenendibano namagosa ajongene noku apho ebekhalimela ukusetyenziswa gwenxa  kwanokuxhatshazwa kwezithuthi zikarhulumente.
AMAPOLISA aseGcuwa abambe abarhanelwa abane emva kokubafumana beneziyobisi. 
Isithethi samapolisa aseGcuwa uKapteni Jackson Manatha uthi abarhanelwa aba bathathu ngabasetyhini, baphakathi kweminyaka engama22, 30 no45  bekunye nomfana oneminyaka engama22. 
Uthi bafunyenwe benengxowa yentsangu exabisa imali engamawaka amathandathu eerandi.  
Ababini abarhanelwa babanjwe kwilali yaseNkanini eGcuwa, ze abanye ababini babanjwa kumatyotyombe aseSkiet kwaseGcuwa. 
Aba babanjwe ngoLwesithathu emva kwentsimbi yesihlanu ngenjikalanga. 
Abanye bafunyenwe beneziyobisi zohlobo lweMandrax ezixabisa amawaka amathathu eerandi. 
UManatha uthi kulindeleke ukuba bavele enkundleni yamatyala kungekudala.
“Ndamnqakula ngesandla ngaphambili, ndeva ukuba ubudoda bakhe bungaphantsi nakubhontsi wam, ndamxelela ukuba akayiyo le mbewu ndityala ngayo.” 
Leyo yintetho eyenziwe yinkosikazi yakwaNdudula, uBulelwa, kwiNkundla ePhakamileyo eMonti, ngethuba ichaza ngobudlelwane eyayike yanabo nelinye lamangqina kwityala ajongene nalo lokubulala umyeni wakhe uSakhekile Ndudula. 
La mazwi adale intswahla yentsini enkundleni, kuquka netoliki ebi waguqulela esiNgesini, kwanepolisa eligcine ucwangco, nangona liphinde lakhumbuza amalungu oluntu ebegcwele enkundleni ukuba agcine inzolo. 
Le nkosikazi yakwaNdudula ixelele inkundla ukuba yayike yanento yokwenza nelinye lamangqina kweli tyala uAyanda Tuswa, nobaphela ngexeshana elingangeveki emva kokumbona ukuba uTuswa unesintwana.
Le nkosikazi ithi yadibana noTuswa ngethuba besebenzela iziko elijongene nonyulo i-IEC, waza emva koko uTuswa wacela ukuba le nkosikazi imgoduse ngesithuthi sayo. 
“Wandixelela ukuba ungumntu onolwazi ngombane, saza sanikana iinombolo endixelela ukuba ndibomthinta kwizinto ezidibene nombane,” uqhube watsho uNdudula. 
Uqhube wathi wabona ngalo kaTuswa sel’efika ekhayeni labo eCambridge West eMonti, ezomxelela ukuba bayathandana kulandela imiyalezo ebebethumelelana yona susela mhla banikana iinombolo. 
Kulapho wamnqakula ngesandla ebudodeni wafika bungaphantsi nakubhontsi wakhe.
Kubungqina bakhe uTuswa waxelela inkundla ukuba uBulelwa Ndudula wayenompu awawubona kweli khaya lakwaNdudula mhla wayeyokufakela isitya sikamabonakude [TV Satellite Dish] nogxa wakhe awayesebenza naye uBuntu. 
Le nkosikazi ithe umpu owabonwa sesi sibini yayingowomyeni wakhe nowawusele ubuyiselwe emapoliseni ngethuba kuhlaselwa umyeni wakhe. 
Ikwathe umyeni wakhe ongasekhoyo wayewushiya nandawoni lo mpu kweli khaya.
Umtshutshisi wetyala uSakhumzi Mtsila uxelele inkundla ukuba umbuso ukholelwa ukuba le nkosikazi yakwaNdudula yayinawo umpu neyawusebenzisayo ukudubula ibulale umyeni wayo.
Kubungqina ebunikezele inkundla, inkosikazi kamfi ithi umyeni wayo wayengumntu oneentshaba ngenxa yesikhundla awayesiphethe kurhulumente weMpuma Koloni, njengeNgqonyela yabasebenzi kwiSebe loPhuhliso loLuntu. 
Ikwathe nowayenguMphathiswa kwela Sebe, uNancy Sihlwayi, wayenolwazi lokuba uSakhekile wayengumntu oneentshaba, nto leyo awathi wayibalula ngethuba efika kule nkosikazi esibhedlele emva kokudutyulwa kubulawe umyeni wayo. 
Ukwadize ukuba ezinye zeentshaba yayingamalungu ombutho iANC nalapho umfi wayelilungu lesigqeba kwingingqi yaseChris Hani.
Le nkosikazi ithe umyeni wayo wayeke avalelwe ngamalungu ombutho, ngamanye amaxesha ayede agqabhuze namavili emoto. 
Ukanti ukwathe wayeke wafumana umyalezo ongaqhelekanga kwakulo mfana kaTuswa wayeke wancuma naye ixeshana. 
Lo myalezo wawubonisa indlela obonakala ngayo umzi wakwaNdudula xa isango lokungena kwaneminyango yasegaraji ivuliwe, unesilumkiso esingajongwa nanjengesigrogriso esithi, “ngenye imini ndiyoze ndibe sengozini.”
UMtsila ugxile kubungqina obunikezwe ngamangqina ombuso kweli tyala, nawayetyhola lo nkosikazi njengomntu owayebonakalisa ukungakhathali ngethuba kusenziwa iinzame zokubalekisa umyeni wakhe esibhedlele. 
Uhlabe imibuzo ngezizathu ezinokubangela ukuba la mangqina athethe ubuxoki ngaye enkundleni, kwanzima ukunika iimpendulo kummangalelwa. 
UMtsila ukwathe ingxelo yokuqala eyanikezwa yile nkosikazi emapoliseni yayisithi umyeni wayo udutyulelwe egaraji kodwa yatshintsha xa seyifaka isicelo sebheyile. 
Ukuziphendulela, uBulelwa Ndudula uthe wayenikwe iipilisi ezamdubayo ngamanesi esibhedlele emva kokufika behambisa umyeni wakhe. 
Ukwathe wanqandwa ngamanesi awayekhona esibhedlele ukuba anganikezi ngangxelo emapoliseni ngela xesha, kodwa wayecengwa nguVuyiseka Ngoqo ukuba athethe. 
UNgoqo nobizwa ngelikaVJ enkundleni, waba ngumntu wokuqala ukufika kwikhaya lakwaNdudula emva kwesehlo sokudutyulwa kukaSakhekile kwaye ngomnye wabancedisayo kwiinzame zokumlayisha phambi kokuba abalekiselwe esibhedlele. 
Yayikwanguye owayeqhuba imoto kaBulelwa ngethuba bebalekisa umfi esibhedlele. 
Ukwalelinye lamangqina ombuso kweli tyala. 
UBulelwa useza kuqhubeka nokuphendula imibuzo yomtshutshisi nanamhlanje. 
Otyholwa ngokubulala umyeni wakhe uBulelwa Ndudula.
Uliphikile ityala lokubulala umyeni wakhe uBulelwa Ndudula kwinkundla ephakamileyo eMonti. 
Le nkosikazi yakwaNdudula ibinika ubungqina enkundleni nalapho atyhole amapolisa kwakunye nosapho lomyeni wakhe ngelithi balipheka kunye iyelekenqe lokudyobha yena ngeli tyala. 
Ujongene nezityholo zokudubula abulale umyeni wakhe uSakhekile Ndudula ngeyoMsintsi wonyaka ka-2016 kwikhaya labo eliseCambridge West eMonti.
Le nkosikazi  yabanjwa ngamapolisa ngomhla we30 kwakweyoMsintsi ngo2016 kwikhaya lomyeni wayo.
Kubungqina abuveze enkundleni, uBulelwa Ndudula uxelele inkundla wayesenza isikhaftina ekhitshini ngethuba umyeni wakhe ongasekhoyo ehlaselwa. 
Uthe umyeni wakhe wayemshiye esitya isidlo sakusasa kwigumbi lokulala, kwathi eselapho ekhitshini esenza isikhaftina, weva into engathi sisitya seglasi esiwayo salandelwa zizithonga engathi zezompu, waze wazimela ecaleni kwesitovu ekhitshini. 
Uqhube wathi waya kwigumbi lokulala echwechwa, waze wabona umyeni wakhe eguqe ngamadolo ngakumnyango wegumbi lokulala. 
UBulelwa Ndudula uthi umfi ngelo xesha wayecela ukuba abalekiselwe esibhedlele, waza wamncedisa ukuba baye egaraji yeli khaya nezazipakwe kuyo izithuthi. 
Ukwathe wafowunela udadobawo womyeni uSindiswa Gede, wacela noncedo kuNoligwa owayerenta kwindlu engasemva kweli khaya. 
Ukwachaze nokuba wacofa iqhosha lokubiza inkampani yoonogada ababenika ukhuselo kweli khaya. 
Le nkosikazi ihambise yathi, yabona imoto emhlophe imisa ngaphandle kwamasango omzi wabo, iqhutywa linenekazi elambuzayo ukuba yonke into isahamba kakuhle kusini na. 
Uthi wafumanisa kamva ukuba eli nenekazi nguVuyiseka Ngoqo owathi wamncedisa ekulayisheni umyeni wakhe kwisithuthi sakhe khonukuze amleqise esibhedlele. 
UBulelwa ukwathe umtshato wakhe noSakhekile wawungena zingxaki ziqatseleyo ufana nje neminye. 
Umtshutshisi kweli tyala uSakhumzi Mtsila ukuphikisile oku esithi le nkosikazi yayingonwabanga emtshatweni. 
OkaMtsila ucaphule imiyalezo yonxibelelwano phakathi kukaBulelwa kwakunye nomhlobo wakhe uViwe Dinga. 
Kule miyalezo eyayikuWhatsApp uBulelwa wayesithi unikezele kulo mtshato. 
Wachazela umhlobo wakhe uDinga ukuba nokuba umyeni wakhe angatshaba angatshicela nalo bhokisi yomngcwabo. 
UMtsila uthe oku kuchaza mhlophe ukuba wayeseneenjongo zokubulala. 
UBulelwa ukuphikile oko esithi yayingumsindo nje wela xesha emva kokuba umyeni wakhe emke iintsuku ezimbini engatshongo ukuba akazukubuya. 
Emva kwemini le nkosikazi isemkhumbini iphekwa isophulwa ngemibuzo ngumtshutshisi, ibimane inqandelwa ligqwetha layo uMike Maseti. 
Ityala liye lamiselwa ungomso. 
ZINGAPHEZU kwekhulu namashumi amane anesine iziganeko zoqhankqalazo eziqhutywe ngabahlali kweli, ngokophando olwenziwe yinkampani ezimeleyo iMunicipal IQ.
Le ngxelo ithi iziganeko zoqhankqalazo kweli ziqhutywe ukusukela ngenyanga yokuqala yalo nyaka.
Othethe egameni lale nkampani uKaren Heese uthi ibangela inkxalabo le meko yabahlali abaqhankqalaza yonke indawo.
“Okona kuxhalabisa kakhulu kukuba ngaphandle kokuba zikhula ezi ziganeko, abantu baqhankqalaza ngendlela enobundlobongela obugqithisileyo, oku kuthetha ukuba silahlekiwe ngumbono wezona zinto zifunwa ngabantu bethu,” uthethe watsho uHeese. 
Le ngxelo ithi iphondo leMpuma Koloni lelona lihamba phambili ngeziganeko zoqhankqalazo lilandelwa liphondo laseRhawutini ze kugqibele iphondo laseNtshona Koloni. 
“Kunyaka ophelileyo sibe neziganeko ezilikhulu namashumi asixhenxe anesine kuphela unyaka wonke, zingahle zigqithise nangaphezulu kulo unyaka,” uthethe watsho uHeese.
Kutshanje abahlali kuMasipala waseMalahleni baqhube uqhankqalazo kwidolophu ezimbini zalo masipala eziquka iCacadu neDordrecht – bekhalazela iinkonzo ezingafikiyo kubo. 
KuQoboqobo abahlali, ngenyanga kaCanzibe, batshise iinqwelo zokusebenza zakwamasipala, ithala leencwadi neeofisi zikamasipala.
UMphengululi ziNcwadi-Jikelele uKimi Makwethu kwinyanga ephelileyo, udize ukuba ngoomasipala abakumakhulu amabini namashumi amahlanu anesixhenxe abangakwazi kusebenzisa imali karhulumente ngendlela eyiyo.
Ethetha ngezi ngxaki, uMakwethu wathi oku kubangela umsindo kubahlali baze babhenele kuqhankqalazo. 
“Ulawulo lwezimali, ulawulo jikelele nokungabikho kwezakhono ezifunekayo yenye yoonobangela bengxaki koomasipala,” watsho uMakwethu.
UMasipala waseEnoch Mgijima uthengise izixhobo zakhe kwintengiso yasesidlangalaleni kwinyanga ephelileyo ngenxa yokuba bengakwazi kuhlawula ityala lenkampani yeNjineli.
Ecacisa ngendima yeSebe lakhe kwinyanga ephelileyo, uMphathiswa weSebe leNtsebenziswano kuRhulumento neMicimbi yeMveli uFikile Xasa, wathi okwabo kukungenelela bencedisa ukuze kufunyanwe isisombululo.
ZINGAPHEZU kwekhulu namashumi amane anesine iziganeko zoqhankqalazo eziqhutywe ngabahlali kweli ngokophando olwenziwe yinkampani ezimeleyo iMunicipal IQ.
Le ngxelo ithi iziganeko zoqhankqalazo kweli ziqhutywe ukusukela ngenyanga yokuqala yalo nyaka. 
Othethe egameni lale nkampani uKaren Heese, uthi ibangela inkxalabo le meko yabahlali abaqhankqalaza yonke indawo. 
“Okona kuxhalabisa kakhulu kukuba ngaphandle kokuba zikhula ezi ziganeko, abantu baqhankqalaza ngendlela enobundlobongela obugqithisileyo, oku kuthetha ukuba silahlekiwe ngumbono wezona zinto zifunwa ngabantu bethu,”uthethe watsho uHeese. 
Le ngxelo ithi iphondo leMpuma Koloni lelona lihamba phambili ngeziganeko zoqhankqalazo lilandelwa liphondo laseRhawutini kugqibele iphondo laseNtshona Koloni. 
“Kunyaka ophelileyo sibe neziganeko ezilikhulu namashumi asixhenxe anesine kuphela unyaka wonke, zingahle zigqithise nangaphezulu kulo unyaka,”uthethe watsho uHeese.
Kutshanje abahlali kumasipala waseMalahleni baqhube uqhankqalazo kwidolophu ezimbini zalo masipala eziquka iCacadu neDordretch bekhalazela iinkonzo ezingafikiyo kubo.
KuQoboqobo abahlali ngenyanga kaCanzibe batshise inqwelo zokusebenza zakwamasipala,ithala leencwadi neeofisi zikamazipala.Umphengululi zincwadi jikelele uKimi Makwethu kwinyanga ephelileyo udize ukuba ngomasipala abakumakhulu amabini namashumi amahlanu anesixhenxe abangakwazi 
kusebenzisa imali karhulumente ngendlela eyiyo.
Ethetha ngezingxaki uMakwethu wathi oku kubangela umsindo kubahlali baze babhenele kuqhankqalazo. 
”Ulawulo lezimali,ulawulo jikelele nokungabikho kwezakhono ezifunekayo yenye yonobangela bengxaki komasipala,’watsho uMakwethu.
Umasipala waseEnoch Mgijima uthengise izixhobo zakhe kwintengiso yasesidlangalaleni kwinyanga ephelileyo ngenxa yokuba bengakwazi kuhlawula ityala lenkampani yeNjineli.
Ecacisa ngendima yesebe lakhe kwinyanga ephelileyo umphathiswa wesebe lentsebenziswano kurhulumento nemicimbi yemveli uFikile Xasa wathi okwabo kukungenelela bencedisa ukuze kufunyanwe isisombululo.
UGiovanni Solinas ngumqeqeshi weKaizer Chiefs omtsha.
Amakhosi ade alibhengeza igama lomqeqeshi wawo omtsha namhlanje. 
Indoda eza kuhlala kwesona sihlalo sitshisayo kwibhola yelizwe loMzantsi Afrika nguGiovanni Solinas. 
Le ndoda nguMtaliyane (Italian) onamashumi amahlanu eminyaka (50) ongemtshanga konke konke kwibhola yeli lizwe. 
Kwisizini ka-2015/16 wayengumqeqeshi weFree State Stars awenza umahluko omkhulu kuyo kwithutyana elingephi ekuyo. 
Ungena endaweni eyashiywa nguSteve Komphela kwisithuba seenyanga ezimbini ezidlulileyo.
Njengokuba iPremier Soccer League ibhengeze okokuba isizini entsha iza kuqala ngomhla wesine kwinyanga ezayo – uSolinas kulindeleke ayitshaye isaqhuma ngoba ufika ixesha lokulungiselela isizini selithande ukushokoxeka. 
Kulindeleke ukuba uSolinas abekhona nangona kuthandabuzeka ukuba angaqeqesha ngomso eNorth West xa iKaizer Chiefs izakube izama ukukhusela indebe ekuthiwa yiMaize Cup ebandakanya amaqela amane. 
Kodwa yena kulindeleke avavanywe xa iChiefs ingquzulana neMamelodi Sundowns kwitumente entsha – iShell Helix Cup, ngoMgqibelo weveki ezayo eFNB Stadium.
Abadlali beCroatia bayichaze ngeendlela ezohlukeneyo impumelelo abayizuzileyo ukuzothi ga ngoku kwindebe yehlabathi. 
Ilizwe laseCroatia lifikelele kwisigaba sokugqibela kwindebe yehlabathi emva kokubetha iNgilane ngo’2-1 kumdlalo obuseLuzhniki Stadium kubusuku bangoLwesithathu kule veki. 
UMario Mandzukic uya kuhlala ehleli kwimbali yebhola ekhatywayo nakowabo njengoyena mdlali owafaka igowuli elihle elathatha iCroatia layibeka kumdlalo obalulekileyo kwindebe yehlabathi. 
Abadlali beCroatia babonise amandla nokuzimisela kwabo okungumangaliso emdlalweni ngokuthi bafumane igowuli lokulinganisa elafakwa ngu-Ivan 
Perisic emva kweleNgilane elafakwa nguKieran Trippier kumzuzu wesihlanu umdlalo uqalile.
Ngoku ilizwe laseCroatia lilungiselela ukudlala umdlalo wokuvala indebe yehlabathi okokuqala – kodwa kwangaxeshanye, ligxeleshe impumelelo nakubeni liza kudibana neFrance eneenjongo ezifanayo. 
UMandzukic, 32, ngomnye wabadlali exhathise ngabo iCroatia ukusukela ekuqaleni kwetumente. 
Ukufikelela kwelizwe lakhe kumdlalo wamagqibela kankqoyi kuchazwe njengommangaliso nguMario Mandzukic. 
Lo ngummangaliso. 
Ngamaqela akhaliphileyo kuphela akwaziyo ukulwa ade aphumelele elandela ngasemva xa edlala namazwe afana neNgilane. 
Sidlale ngokuzinikela okukhulu kule tumente ukusukela ekuqaleni, utshilo uMandzukic.
Le ndedeba yenye yamadoda ekuthenjelwe ngawo ngumqeqeshi nekulindeleke ukuba yenze ezibukwayo kumdlalo wokugqibela xa iCroatia izakube izama 
ukuqethula iFrance emdlalweni ngeCawe emalanga. 
“Indlela endidlale ngayo kwimidlalo yethu yonke iya ndichulumancisa kakhulu. 
Ndiyayithanda imidlalo esiyidlalayo. Kwimidlalo esayidlala neDenmark neRussia sasiphantsi koxinizelelo – kodwa nizibonele into eyenzekileyo namhlanje. 
Silwe okweengonyama namhlanje kwaye sizimisele ukwenza into efanayo kumdlalo wokugqibela. 
Besiwonwabele umdlalo,” utshilo uMandzukic emva komdlalo ngoLwesithathu.
Amakhosi anomqeqeshi omtsha! 
Oku kulandela ukubhengeswa kwegama likaGiovanni Solinas njengendoda ezakuthi ixhuzule imikhala emva kokulahla kukaSteve Komphela kwisithuba seenyanga ezimbini ezidlulileyo. 
Usihlalo weKaizer Chiefs, uKaizer Motaung, wazise le ndoda esuka kwilizwe lase-Italy kwikhasi lonxibelelwano – uFacebook – emini maqanda namhlanje. 
Ukufika kukaSolinas kothuse wonke umntu kuquka nabendaba ngoba khange abalwe nakanye kwinani labaqeqeshi ebekucingeleka ukuba bangaqeqesha iChiefs.
USolinas akamtshanga eMzantsi Afrika nakwizwekazi le-Afrika. 
Le ndedeba ikhe yaqeqesha iFree State Stars kwiminyaka embalwa edlulileyo nakwiqela elikwilizwe elisemantla we-Afrika. 
Kuninzi kekambe okulindelekileyo kuye nanjengoko efika kwiChiefs efince iminyaka emithathu yonke ingafumenanga nenye indebe. 
“Ukuqeqesha iKaizer Chiefs lithuba elikhulu kakhulu ngoba liqela elikhulu – hayi eMzantsi Afrika kuphela. 
Ukuqeqesha iqela elikhulu njengayo ke kungumsebenzi omkhulu kakhulu. 
Ndizimisele ukusebenza imini nobusuku ukuze ndiqinisekise ukuba abalandeli neChiefs kukho into ebavuyisayo,” utshilo uSolinas kwikhasi lomnatha leChiefs namhlanje.
USolinas utyikitye isivumelwano sengqesho seminyaka emibini kwiChiefs. 
Nakubeni efike ixesha selixhatshwe yinja nje – kodwa uMotaung uthe umqeqeshi akazukuba yinxalenye yeqela ngomso xa lidlala kwiMaize Cup. 
UPatrick Mabedi – onethuba ebambele njengomqeqeshi – uza kuxhuzula imikhala ngomso – kodwa kunokwenzeka angene ngokwakhe uSolinas xa Amakhosi ethathana neMamelodi Sundowns kumdlalo weShell Felix Cup okwiveki ezayo.
IChippa United ibhengeze amagama wabadlali abatsha kutshanje eBhayi.
East London –  Njengokuba isiqalo sesizini entsha sisondela, phantse onke amaqela adlala kwiPSL asemaphethelweni amalungiselelo awo. 
UDan “Dance” Malesela, obuyele kwiChippa United njengomqeqeshi ekupheleni kwesizini egqithileyo, kulindeleke avavanye abadlali bakhe abatsha xa iqela lakhe lidibana neFree State Stars kumdlalo wesibini weMaizer Cup ngentsimbi yeshumi elinambini emini ngomso eJames Motlatsei Stadium. 
IiChilli Boys ziyinxalenye yeMaize Cup kulo nyaka equka amanye amaqela aquka iKaizer Chiefs neBuya Msuthu edlala kwi-ABC Motsepe League. 
Iqela likaDance lingafumana uvavanyo olufudumeleyo mhlawumbi neChiefs ukuba omabini la maqela akwazile ukuphumelela imidlalo yawo yokuqala.
Kutshanje abaphathi beChippa United babonise ugxudululu lwabadlali abalishumi elinesine bonke esihlangalaleni kwinkomfa yamajelo endaba eNelson Mandela Bay Stadium. 
Abadlali abatsha bayathembisa – kodwa bangena ezindaweni yeziqwayi zabadlali ezithengiselwe amanye amaqela yiChippa United. 
Amagama wabadlali ngaba: Boikanyo Komane, Daine Klate, Jabulani Shongwe, Kabelo Seakanyeng, Lucky Setelele, Ludwe Mpakumpaku, Ntshuxeko 
Ndlovu, Ntwenhle Zondo, Ruzaigh Gamildien, Tebogo Makobela, Tebogo Tloloane, Thabo Ntethe, Thatayaone Kgamanyane, noZusakhe Sali. 
IChippa inethemba lokuba aba badlali bakuthi bayincede ifumane indawo kwiTop 8 kwisizini entsha okanye kubekho indebe eyifumanyo. 
Abadlali abathengisiweyo baquka uPaseka Mako, uLinda Mntambo, u-Abel Mabaso (bonke baye kwi-Orlando Pirates), uBuyani Sali, uBantu Mzwakali, uGift Motupa noBrighton Mhlongo bona bathathwe yiBidvest Wits.
UDan Malesela ubamkele ngezandla ezishushu abadlali abatsha watsho esithi ucela abantu baseMpuma Koloni ukuba balixhase iqela lakhe ngokupheleleyo ukuze likwazi ukuphumeza iinjongo zalo. 
“Sonelisekile ngumgangatho wabadlali esibafumeneyo phambi kwesizini entsha. 
Ndifuna ukubulela inkxaso esiyifumene kusihlalo weChippa United, uSiviwe Mpengesi, nabaphathi beqela bonke. 
Sifumene abadlali abasebatsha nabazimiseleyo ukuyinceda iChippa United kwiminqweno yayo yesizini. 
Siyazi kumele sizimisele ukuze sibonwabise abalandeli bethu kwilizwe lonke. 
Asinokuwenza sodwa loo msebenzi. Sicela inkxaso kuni balandeli,” utshilo uMalesela owagxotha emva kwemidlalo emithathu qha ekuqaleni kwesini egqithileyo.
EMVA kwedabi elide elibangele uqhankqalazo oluthathe iiveki ezimbini, unqunyanyisiwe esikhundleni sakhe uSodolophu waseMalahleni uNomveliso Nyukwana. 
Ingxelo ithi oku kwenzeke logama kuza kube kuqhutywa uphando ngumbutho wakhe iANC kwizityholo zolawulo olugwenxa okuquka ukusetyenziswa gwenxa kwemali yabarhafi. 
Othethe egameni lalo Masipala, uLuthando Nqumkana,  uthi ngenene zifikile iingxelo ezinje kubo. 
“Kwintlanganiso ebi quka igqiza elisuka ephondweni, uSodolophu unqunyanyiswe isithuba seenyanga ezintathu logama kuqhutywa uphando, ezinye ke iinkcukacha uyakuzifumana kumbutho olawulayo,” uthethe watsho uNqumkana.
Ukususwa kwakhe kulandela isikhalazo sabahlali sokuba makasuke esikhundleni sokongamela lo masipala uNyukwana nanjengoko engenzi intando yabahlali, ngokutsho kwabo. 
Inkokheli yombutho wabahlali uNomaswazi Kunene ngaphambili uqinisekise ukuba oyena nobangela wokuba bavale iivenkile zonke kule dolophu isithuba seeveki ezimbini kukuba bebefuna uNyukwana aphume esikhundleni.
“Zonke ezinye ezi ziyalandela nje, eyona iphambili kukuba sifuna asuke lo mama esikhundleni, sifuna ulawulo olutsha apha kulo masipala,” watsho uKunene.
Idolophu yaseCacadu nedolophu yaseDordrecht ziqhube olona lwakhe lwalubi uqhankqalazo kwinyanga ephelileyo, nolubangele ilahleko emandla kwabezoshishino.
Kwincoko yakhe neli phephandaba,  uSodolophu uNyukwana wasixelela ukuba akasazi esona sizathu sokuba abahlali banyanzelise ukugxothwa kwakhe. 
“Nditsho ukuba andiyazi ukuba kutheni beqhuba uqhankqalazo, kuba sithetha nabo rhoqo ngenyanga sizama ukugcina wonke umntu enolwazi,” watsho.
Ukulibaziseka kokulungiswa kwendlela eziya ezilalini, izitalato zedolophu, umbane edolophini, ukuqesha ngondlelamnyama – zezinye zeengxaki eziphambili ngokutsho kwabahlali. 
Igqiza leANC ebe liqhuba lo msebenzi belikhokelwe nguSodolophu woMasipala wesithili saseOR Tambo,  uNomakhosazana Meth namanye amagosa aphezulu kwiANC ephondweni.
Abezoshishino,  izikolo neenkonzo zempilo zibetheke ngokumandla ngenxa yoqhankqalazo oluqhutywe iiveki ezimbini kwezi dolophu. 
UAnthony Thompsons ngomnye woosomashishini abaqeshe abantu abaninzi eCacadu. 
“Sibetheke kakhulu luqhankqalazo, asikwazi nje ukuqikelela ilahleko eyenzekileyo, eCala ndibetheke iiveki ezimbini, uSpar evalile,  nalapha eCacadu kwenzeke lo nto, ” watsho uThompsons.
NgoLwesibini weveki ezayo kulindeleke ukuba kuqhutywe intlanganiso eza kutakisa iintlantsi neza kuba yeyokuqala ngaphandle kukaSodolophu uNomveliso Nyukwana.
UMphengululi ziNcwadi Jikelele uKimi Makwethu kwinyanga ephelileyo uchaze oomasipala abangaphezu kwamakhulu amabini beli njeàààngabasebenzisa imali yabarhafi ngendlela engathobeli imithetho yokusetyenziswa kwemali karhulumente.
Emva komsebenzi omhle ukusukela ekuqaleni kwendebe yehlabathi, abadlali beBelgium baza kuntingela ekhaya bencumile. Namhlanje iBelgium ifumene indawo yesithathu kwindebe yehlabathi okokuqala kwimbali yebhola ekhatywayo emva kokubetha iNgilane ngamagowuli amabini eqandeni (2-0) kumdlalo obumhle kakhulu eSaint Petersburg Stadium emalanga namhlanje. 
Nakubeni iBelgium igoduka ingayiphathanga nje indebe yehlabathi eyiphose kancinci – kodwa uRoberto Martinez noTheiry Henry, bazingomba isifuba futhi banebhongo ngenxa yomsebenzi owenziwe ngabadlali babo kwi-2018 FIFA World Cup emva kwamalungiselelo aqala kwisithuba seminyaka emibini edlulileyo.
Abaqeqeshi bamazwe omabini baqale umdlalo wanamhlanje ngabadlali abaqhele ukubadlalisa. 
Umdlalo ubusezingeni eliphezulu kwasekuqaleni kuba ilelo nelo ilizwe belifuna ukuna ukugoduka libambe indawo yesithathu kwindebe yehlabathi futhi linento eliza kungena ngayo ekhaya. 
Unozinti weNgilane ubonise ukukhalipha okukhulu kwindebe yehlabathi, nakumdlalo wanamhlanje ebekwelinye izinga. 
Uvale ibhola enzima kwimizuzu yokuqala emdlalweni umtshutshisi omkhulu, u-Eden Hazard, efun’intwibilapha. 
UThomas Meunier uyibeke phambili iBelgium ngomzuzu wesine emva kokuvalela emnatheni ibhola ethe gqi isuka kuNacer Chadli.
Nakubeni AmaNgesi ophise kwangoko emdlalweni – kodwa umdlalo wawo ubuphucukile kakhulu. 
Kuyiwe kwixesha lokuphumla iBelgium ihamba phambili. 
UKavin de Bruyne no-Eden Hazard bazibonakalisile ukuba ngabadlali abaphezulu. 
Impumelelo yeBelgium ingunozala wokusebenza kwabo ngokuzimisela ngamaxesha onke. 
INgilane izamile nayo kwelayo icala nakubeni iphoxwe kukungakwazi ukusebenzisa imbinana yamathuba ebimane ukuwafumana emdlalweni. 
Igowuli lesibini eliwaqhokre amalungu AmaNgesi lifakwe nguHazard ekuzeni kuphela komdlalo. 
IBelgium ithathe indawo yesithathu – yona iNgilane yabamba indawo yesine. 
UGareth Southgate nabadlali bakhe abancinane baphoxekile kukungafikeleli kwabo kumdlalo wokugqibela – kodwa umsebenzi abawenzileyo uzakuba yinkuthazo. 
Belgium: Thibaut Courtois, Jan Vertonghen, Vincent Kompany, Teby Alderweireld, Nacer Chadli, Axel Witsel, Youri Tielemans, Thomas Meunier, 
Eden Hazard, Romelu Lukaku, Kevin de Bruyne.
England: Jordan Pickford, Harry Maguire, John Stones, Phil Jones, Danny Rose, Fabian Delph, Eric Dier, Ruben Loftus-Cheek, Kieran Trippier, Harry Kane , Raheem Sterling.
Amalungiselelo weKaizer Chiefs phambi kokuqala kwesizini entsha afumene amandla emva kokubetha iFree State Stars ngo’6-5 kumapenela eJames 
Motlatsi Stadium ngokuhlwa kwanamhlanje. 
Kuye kwanyanzeleka ukuba umdlalo utsale uye kumapenela emva kokuba uphele amaqela ebambene ngo’1-1 ekupheleni kwemizuzu engamashumi alithoba. 
ULeonardo Castro ungcangcazelise umnatha ngomzuzu wamashumi amabini anethoba kwisigaba sokuqala somdlalo – kodwa impazamo eyenziwe yiChiefs sekuphela umdlalo, inike iFree State Stars ithuba lokubuyela emdlalweni. 
Igowuli elifakwe ngu-Eleazar Rodgers liphantse lanyusa izibilini zabalandeli beChiefs abebephume ngobuninzi babo nakubeni kwiphondo laseMntla 
Ntshona (North West) bekukho ingqele eqhaqhazelisa amazinyo.
Kumdlalo wokuqala iChiefs ibethe lula iBuya Msuthu ngo’2-0.
Amagowuli afakwe nguBernad Parker ongadlalanga kumdlalo wesibini noYusuf Banting osuka kwiqela elidala kwiDiski Challenge. 
Umqeqeshi obambeleyo, uPatrick Mabedi, uqale umdlalo ngabadlali abatsha abaquka uVirgil Vries ezipalini, uKabelo Mahlasela obekade ekhonkxwe kukonzakala, uLetlhogonolo Mirwa noKhama Billiat obekujongwe kuye kakhulu. 
IFree State Stars ingene emdlalweni isebenzisa abadlali abaninzi abadlale emdlalweni ebethe kuwo iChippa United ngo’3-0 kumdlalo oye waphela kungekho qela elikwazileyo ukubhalisa ebhodini. 
Amakhosi angene emdlalweni engxamile – kodwa imizamo yawo ithintelwe ngunozinti weFree State ogama linguBadra Ali Sangare.
UKhama Billiat noLeonardo Castro bazamile ukuvuselela umdlalo wabo wangeentsuku zabo besadlalela iMamelodi Sundowns nakubeni bekungelulanga ukugqobhoza udonga obelakhiwe ngabadlali beFree State Stars. 
Emva kwemigudu eliqela ezanywe ngabadlali abafana neHarris Tschilbou ewe phantsi – izinto zilunge kwimizuzu yokugqibela ngethuba uRodgers efaka ipenela ebengunozala wokuwiswa komdlali weFree State Stars ebhokisini. 
Uphelile umdlalo iyinkwa nenkwa. 
Emva kokukhatywa kwamapenela aliqela, Amakhosi ade aphumelela ngo’6-5 ayiphakamisa ityeli lesibini iMaize Cup. 
Impumelelo iqinisa amalungiselelo weChiefs njengokuba kusondela isiqalo se-Absa Premier Soccer League ngomhla wesine kwinyanga ezayo.
Free State Stars: Badra Ali Sangare, Nyiko Mobbie, Bangaly Keita, Rooi Mahamutsa, Patrick Phungwayo, Sithembiso Dlamini, Cesaire Gandze, Paul Masehe, Sinethemba Jantjie, Siphelele Mthembu, Harris Tchilimbou.
Kaizer Chiefs: Virgil Vries, Erick Mathoho, Daniel Cardoso, Kgotso Moleko, Willard Katsande, Siphelele Ntshangase, Letlhogonolo Mirwa, Joseph Molangoane, Kabelo Mahlasela, Khama Billiat, Leonardo Castro.
Ngo-2016, iFrance yabethwa kabuhlungu yiPortugal ngo’1-0 kumdlalo wendebe yaseYurophu – lo nto yahlala ezintliziyweyi zabantu belizwe lakhe isisilonda eziqaqambayo. 
Umdlalo wangomso ubonwa nguPaul Pogba njengethuba elihle lokuxolisa iintliziyo zabantu baseFrance. 
Nguye kuphela umdlali okwindebe yehlabathi kulo nyaka owayekhona ngoko kwakusenzeka lo nto. 
Mhlawumbi, yiyo lo nto umdlalo wangomso uthetha lukhulu kakhulu kuye njengomdlali weFrance. 
Siyayazi imeko esikuyo. 
Asizimiselanga ukwenza impazamo esayenza kwiminyaka emibini edlulileyo. 
Sizimisele ukusebenza ngokukhulu ukukhuthala ukuze siye nayo ekhaya le ndebe. 
Ngokuya sasidlala nePortugal; sacinga ukuba sesiyiphumelele singekadlali. 
Ngeke iphinde yenzeke lo nto,” utshilo uPogba ethetha neentatheli eRussia.
Iyisokolele kekambe indawo ekuyo iFrance, kuye kwanyanzeleka ukuba igqithe kumazwe aquka iAustralia, iArgentina, iBelgium, i-Uruguay namanye. 
Yiyo lo nto kunyanzelekile abadlali bayo ukuba bazinyuse iikawusi ngoba iCroatia ayichamisi futhi ibetha izinto eziwayo. 
iCroatia ibonisile ukuba iyakwazi ukujika amatye abe zizonka kwimidlalo ebethe kuyo iRussia neNgolane kutshanje kwindebe yehlabathi. 
Uyavuma kekambe uPogba ukuba iFrance iza kudibana nelizwe elinzima ngomso. 
“Idlale umdlalo onzima iCroatia futhi ilandela ngasemva. 
Ngoba inabadlali abavutshiweyo engqondweni, iphethe iphumelela. 
KWIINTSUKU ezine uThambi Manganya (26) sele ehambe ngeenyawo zakhe umgama weekhilomitha ezilikhulu elinamashumi asixhenxe anesine (174km).
Lo mgama wezi khilomitha (174km) ukumlinganiselo wokusuka eBika eGcuwa usiya kuQumbu, xa uhamba ngohola wendlela uN2, kodwa kuManganya kukusuka eRhawutini ungene ucacangcathe kulo mathafa egolide aseFreyistata.
UThami Manganya ukuhambo lwe-800km ukusuka eRhawutini ukuya eDutywa.
UManganya, wakuGamgam eDutywa, ukuhambo lweentsuku ezingamashumi amabini kwiikhilomitha ezingamakhulu asibhozo (800km) ukusuka eRhawutini ukuya eDutywa ngeenjongo zokonyusa ingxowamali yokunceda izikolo kwakunye nezemidlalo kwiilali zaseMpuma Koloni.
Hambo lwakhe luqale eRhawutini ngomhla wamashumi amathathu kuCanzibe (30 May).
Ngokwezicwangciso, uManganya uza kufika eDutywa ngomhla weshumi elinesibhozo kule nyanga (18 June).
UManganya, ophumelele isidanga sakhe kwizifundo zobudlelwane kwezehlabathi kwakunye nezeendaba (International Relations and Media Studies) eWits kunyaka ophelileyo, uthi ujolise ekurhwebesheni imali ekwiR1.28 million ukunceda abafundi basemaphandleni kweli phondo
Ngosuku uzimisele ukuhamba umgama weekhilomitha ezingamashumi amane anesibini (42km), umgama okumlinganiselo wokusuka eColosa (eDutywa) ukuya edolophini eGcuwa.
Iinjongo zakhe kolu hambo, ngokwezemfundo, kukunyusa ingxowamali yokuthenga iikhompyutha ezingamashumi amahlanu kwizikolo ezilishumi zaseMpuma Koloni ukuze abafundi basemaphandleni babenolwazi kwezobuchwepheshe.
Ukwajolise ekuthengeni iikhalityuleyitha ezingama-500, oobhaka abangama-500, iipere zezihlangu ezingama-250, iiphedzi (sanitary pads) kumantombazana aliwaka (1 000), iDatha kwanemali yokufaka isicelo seyunivesithi kubafundi bakaGrade 12 abangama-500.
Ngokwezemidlalo, uManganya ufuna ukurhwebesha iR200 000 yokuncedisa kwizixhobo zebhola ekhatywayo, umnyazi, iqakamba, umbhoxo namanqindi ukunciphisa ukusetyenziswa gwenxa kweziyobisi.
UThami Manganya ukuhambo lwe-800km ukusuka eRhawutini ukuya eDutywa.
“Ukuqukwa kwezixhobo zokulolongela amanqindi (boxing gym), asiyonto yezemidlalo nje, kodwa yindlela (yokufundisa) ukuzikhusela. 
Amakhosikazi nabantwana, ngabona bantu bangamaxhoba odushe olujoliswe kwisini noxhatshazo. 
Ngokwale ndawo yokuzilolongela amanqindi, baza kuqeqeshelwa ukuzikhusela xa ubomi babo buphantsi kwesigrogriso,” utshilo uManganya kwimbalelwano.
Ebalisela I’solezwe lesiXhosa uManganya uthi emva kokujonga imeko abajongene nayo abafundi basezilalini, uhleli phantsi wacinga icebo. 
“Ndibone ukuba yintoni endingathi ndiyenze ukwenza umahluko, ndagqiba ngokuthabatha olu hambo,” utshilo uManganya.
Ngethuba encokolela I’solezwe lesiXhosa ngoLwesine, ebesele engene kwiphondo laseFreyistata. 
Kusuku lwakhe lokuqala (30 kuCanzibe) uye walala egaraji.
AmaSamariya alungileyo angaphosa esivivaneni kweli phulo likaMangwanya ngokusebenzisa le akhawunti (Capitec) 1518703346. 
Inombolo yakhe ithi 063 368 1964.
UFuzile ulifan’ apha igadalala laseRussia elambetha ngo-2019
I'solezwe lesiXhosa liphephandaba lesiXhosa elipapasha iindaba yonke imihla kumnatha wonxibelelwano.
Singooqal'azive abahleli bebaze iindlebe ngeenjongo zokuphakela wena, mfundi wephepha, iindaba ngokukhawuleza nangobunjalo bazo.
UNosimo Balindlela uphindela kwiANC!
Kubhubhe abafundi ababini emva kokurhaxwa lulwandle!
Amagqwetha: UMasualle akanakuyalelwa yiPEC.
Impixano yamaZiyoni iphenjwe Elahleni kwiBraai 
INDIBANISELA yamabandla amaZiyoni ikwimpixano ngenxa yemali ekutyholwa ukuba isetyenziswe gwenxa ngabasemagunyeni, enye yale mali ichithwe kwiindibano ezikwisiza sokoja inyama eQuigney eMonti.
I’solezwe lesiXhosa lixelelwe ngusihlalo waseMpuma Koloni kwiSouth African Zionist Churches, 
uThando Gebengana, iimali zale ndibanisela zisetyenziswe gwenxa nguNtsikelelo Sityana, obefudula engunondyebo weSouth African Zionist Churches.
Impixano yamaZiyoni ngezityholo zokusetyenziswa gwenxa kweemali zeSouth African Zionist Churches.
Lo mbutho ukumaphondo asixhenxe kwaye usungulwe nyakenye.
“Imali ekuye, inyaniso yinto yokuba asiyazi kuba yena usinike imali engangeR16 000, kodwa wayethe imali engangeR25 500 uyifake ebhankini. 
Kodwa into efumanisekileyo kukuba ngeli xesha athi ufake iR25 500, kanti ufake iR5 000.
Kuyo yonke le nto, into eliyithethayo eli gosa lithi imali bayitye bebonke beziNOBs (National Office Bearers),” kutsho uGebengana.
UGebengana uthi ngethuba lokusekwa kombutho, ibandla ngalinye belingena ngeR200.
“Ingxaki yethu kukuba nguye (uSityana) obefumana imali ephiwa okanye enikwa inkonzo.
Into esiyifunayo luxwebhu lwebhanki (bank statement) ukuze sizobona indlela esetyenziswe ngayo le mali. 
Kulapho unomji ukhoyo kuba asiwafumani la maxwebhu.
“Ngoku umbutho ushiyeka ungakwazi ukushiyeka usithi otye imali makayihlawule, 
kuba akukho xwebhu lwebhanki olubonakalisa ukuba isebenze njani imali,” kutsho uGebengana.
USityana uye wanqunyanyiswa kwiinkqubo zombutho ze emva koko, ngokokutsho kukaGebengana, wabeka phantsi iintambo njengenkokheli kwanelungu lombutho.
Ephendula, uSityana uthe: “Lo mbutho iSouth African Zionist Churches bendingunondyebo kazwelonke kuwo. 
Lo mbutho ubungenayo iakhawunti yebhanki, ngoko ke ndabonisa ngelithi kungasetyenziswa eyam iakhawunti njengonondyebo.”
“Ndiye ndayiqokelela ke imali yombutho yayofika kwiR27 000 ingena kule akhawunti yam.
Kuye kwakho imali esisipho engangeR8 000 esiyifumene kobesakuba nguSodolophu waseBuffalo City.
Le R8 000 yayingadibenanga nale R27 000.
“Le mali iR8 000 sayisebenzisa kwintlanganiso yaseMpuma Koloni eyayingenyanga yeSilimela nyakenye, apho sasebenzisa iR5 000 kuyo eyayiquka ukutya, intlawulo yendawo yokudibanela kwaneendleko zokuhamba endleleni kwabathunywa.
Kuloo mali kwashiyeka iR3 000,” utsho uSityana.
Emva koko, kutsho uSityana, kuye kwakho iintlanganiso ezimbini ezazibanjelwe Elahleni (iziko elishishina ngokuthengisa inyama eyojiweyo eQuigney eMonti), yeeNOBs (National Office Bearers) zaseMonti apho kwathi kwasetyenziswa iR1 500 kwintlanganiso nganye kuquka nokuthenga inyama eyojiweyo.
Yaphela ke la mali yesipho kwashiyeka iR27 000, kutsho uSityana.
“Emva koko kulandele intlanganiso yoomama becawe bakazwelonke sasebenzisa iR1 000. 
Kuphinde kwakho enye indibano kwasetyenziswa iR1 400.
Emva kwenye yeendibano esasizibambele Elahleni, ndaye ndanqunyanyiswa emva kokuba ndiphakamise ukuba kufuneka sibe noluhlu lweendibano ukuze siqwalasele inkcitho.
“Enye into endandiyithetha yayiyeyokuba kufuneka iindibano zethu ziphunyezwe sisigqeba sikazwelonke. 
Kulapho ke ndanqunyanyiswa khona.
“Ekuhambeni side sanayo iakhawunti yombutho kwaNedbank ze ndathumela kulo akhawunti iR500, ndalandelisa ngeR5 000.
Ndaphinda ndathumela kwiakhawunti yombutho enye imali yatsho yayiR11 000 ze iR16 000 ndayigcina kum. 
Kula mali ikwi-akhawunti yaseNedbank kwakukho neR5 000 eyayisisipho esivela eNtshona Koloni,”
 utshilo uSityana, esithi ushiye imali eyiR33 024.10 kwi-akhawunti yeSouth African Zionist Churches.
I’solezwe lesiXhosa lizibonile iziqinekiso zebhanki ezithunyelwe nguSityana, ezithumelela amalungu ombutho.
“Uxwebhu lwam lebhanki lelam, andifuni kubona ngalo sele lujinga kwirenki yeeteksi okanye eHighway [eMdantsane].
Mna bendincedisa umbutho ngexesha ubukwimfuno. 
Imali yombutho ibibhalwa phantsi ngunobhala, ngoku kutheni beyifuna kum,” utshilo uSityana.
UTimothy Bheki Ngcobo , othethela i-International Zionist Federation, umthethelele uSityana esithi uqatywa amafutha wenyama angayityanga.
“Le nto asiyoyakwaSityana, yeyombutho. Siye sayoqala umbutho omtsha ngenxa yobuqhophololo kwiSouth African Zionist Churches. 
USityana akatyanga mali, endaweni yoko ubhentsise ukusetyenziswa gwenxa kwemali.
“Xa befuna uxwebhu lwebhanki kuSityana mababize intlangano. 
Kuba nathi njengamaphondo, sisafuna imali yethu (60%) kwiSouth African Zionist Churches,” kutsho uNgcobo.
Idemeshe yeR10.6 million emva kokutshiswa kweebhasi eGqeberha 
AMAPOLISA aseGqeberha aphanda ityala lokonakalisa emva kokuba kutshiswe iibhasi ezisibhozo kwisiza esiseMotherwell eGqeberha ngobusuku bangoLwesithathu.
Isithethi samapolisa, uColonel Priscilla Naidu, uthi ezi bhasi ziqatshelwe ngunogada obone kutshiswa bhasi ithile ngethuba esenza umsebenzi wakhe wokujikeleza.
Kutshiswe iibhasi ezisibhozo eGqeberha ngobusuku bangoLwesithathu.
Emva kokuqaphela le bhasi itshayo, kutsho uNaidu, lo nogada ubaleke eyokucela uncedo. 
“Ngethuba ebuya (lo nogada), uqaphele ukuba ezinye iibhasi ziyatsha.
Akukho mntu wonzakeleyo,” utshilo uNaidu ekwathi bekungekho bani obanjiweyo ngethuba sibhala eli nqaku ngoLwesine.
Ummandla waseGqeberha ugutyungelwe luqhankqalazo oluqhutywa ngabaqhubi beeteksi abakhaleza iimali zabo zeCovid-19 kubanini beeteksi.
UMkomishinala Lieutenant General, uLiziwe Ntshinga, usikhalimele esi sehlo, esithi ukonakaliswa kweempahla zabantu, kuvalwa kweendlela kwanokuthintela ukusiwa kweenkonzo ezingundoqo lulwaphulomthetho olungazukwamkelwa.
USodolophu waseNelson Mandela Bay, uNqaba Bhanga, bekulindeleke ukuba aqhube nokubamba indibano ngoLwesine kwakunye nababandanyekayo kolu qhankqalazo. 
UBhanga uthi ukonakaliswa kwezinto ngethuba loqhankqalazo akwamkelekanga.
Indawo yaseFolokhwe eneelali zayo eziphezu kolwandle eXhorha itsala umdla kwabangazalelwanga phaya ngenxa yobuhle bendalo, lube lona uluntu lwale ndawo lusithi nokuba kungasa kusithiwa malufuduke luye kwindawo engcono alunakutshitshiliza.
Oku kungenxa yokuphila phantsi kwentsokolo efana nokungabikho kweenkonzo ezingundoqo zikarhulumenente kuzo ezifana nekliniki.
Eli lihlathi eliphakathi kwelali iFolokhwe kunye naseNqileni okuyilali enekliniki. 
Abahlali bathi izehlo zokugetyengwa kweli hlathi zixhaphakile kwaye kubenza bahambe umgama omde okuyokukhwela isikhephe :
BHEKI RADEBE UNtobeko Nhlanganiso nongumqhubi wesikhephe kwilali eNqileni eXhora nonceda abantu aboyika ukugetyengwa kwihlathi elikwindlela eya ekliniki ekwilali iNkanya 
Umfanekiso: BHEKI RADEBE UMdzwane Mbele kunye noGibhagibha Tunana kwilali yaseFolokhwe eXhora bangabanye babahlali abaxhalabileyo ngezehlo zokugetyengwa kwihlathi elikwindlela eya ekliniki ekwilali engaphesheya komlambo 
Umfanekiso: BHEKI RADEBE UNolusindiso Bhokleni kunye noNofasile Ngqo bebuya ekliniki ekwilali yaseNkanya engaphesheya komlambo iXhora 
Umfanekiso: BHEKI RADEBE UNtobeko Nhlanganiso nongumqhubi wesikhephe kwilali eNqileni eXhora nonceda abantu aboyika ukugetyengwa kwihlathi elikwindlela eya eNkanya.
Umfanekiso: BHEKI RADEBE SOUTH AFRICA- Xhora- 17 May 2021-UNolusindiso Bhokleni kunye noNofasile Ngqo bebuya ekiliniki, besihla kwisikhephe esiqhutshwa nguNtobeko Ntlanganiso kumlambo iXora -Umfanekiso: BHEKI RADEBE
Ibe yintlungu xa I’solezwe libona amaxhego kwakunye namaxhegwazana aneminyaka engaphaya kwamakhulu asixhenxe ezelwe, amanye awo ahamba ngeentonga ngenxa yokuhlutshwa yimilenze ehamba umgama omde ngeenyawo ukuya kwikliniki ekwilali engaphesheya kwaNkanya, apho banqumla kwihlathi elide elimnyama kuba bona bengenayo kweyabo indawo ikliniki.
Nangona ibonakala ikude kwale yaKwaNkanya, kubahlali bala mmandla kubo yeyona ingcono kunezinye.
Abahlali bathi ngenxa yeziganeko ezithe gqolo zisehla kweli hlathi ezokudlwengulwa kwamanina nokuxhwilelwa iibhegi, oku kubenza baqale bacinge phambi kokuba baye ekliniki.
Bathi abayi ngakuthanda ngeenyawo zabo ekliniki, kungokuba ayikho indlela yokuhamba iimoto, lihlathi elisethafeni, yeyeenyawo ekhoyo abazivulelayo kuba befuna ikliniki.
Enye indlela abaye baye ngayo KwaNkanya kukuba bayokuwela ngesikhephe besuka kwangenyawo eMdeni nakwaTshezi, besiya kwilali yaseNqileni, apho bafika bawele ngesikhephe, bewela umlambo obizwa ngokuba yiXhorha Mouth.
Abakucela kurhulumente kukuba babe besakhelwa nokuba ngumkhukhu abazokwazi ukufumana iipilisi zabo zezigulo ezixheshayo.
Omnye wabancokole nentatheli nguMdzawe Mbele (63):
“Mhlawumbi sesiguliswa nayile ndlela siyihambayo kuba kaloku siyaminxeka izifuba, kuvuke namadolo. 
Ndihlutshwa sisifo sepresha, andikwazi ukungayi uyokuzilanda iipilisi.
Kwaye akufuneki unikele kufuneka uyokuzilandela ngokwakho uzolwazi olunye usuku olwakuthi lulandele lweepilisi zakho. 
Siyacela masibonelelwe ngabaphetheyo,” utshilo Mbele.
UGibhagibha Tunana (61) uthi xa ungaziva mnandi mpela ungazukwazi ukucothoza ngenyawo, kuye kufuneke umntu anyanzeleke aqashe imoto neza kuqale iyokujikela ngasesibhedlele eMadwaleni njengoko ingekho enqumlayo.
“Bendikade ndincedwa ngumfazi wam ayokulanda iipilisi zam. 
Kodwa ngoku akuthathelwa mntu kwaye nabafazi bethu bayoyika kuba abasakhuselekanga, bayadlwengulwa esapha,” utshilo uTunana.
UNofasile Gqo uthi bayazincama xa kufuneka beye ekliniki kuba bengenokwenza ngakumbi.
Uthi bade basiqhela nesikhephe kuba babesoyika ukukhwela kuso.
“Asikhuselekanga tu! Uyakwazi ukuva ucelemba sele ebanda egxeni lakho ube uphakathi kungekho kwamntu unokuva xa ukhala, siye sinikezele ngeefowuni nangemali kuba sisoyikisela ubomi bethu.”
Uthi baye bakhangelane xa omnye izokuba lusuku lwakhe ekliniki kwenzele bahambe beliqela. 
Nangona esithi kubanzima ke kuba iintsuku zabo zokuya ekliniki azifani.
Ukuya edolophini eXhorha kwanokubuya kuxabisa iR100 ngenxa yobude.
Abaninzi abahlali bathi nonyaka uyaphela bengayanga edolophini ngenxa yokudinwa komzimba yindlela ende. 
Abanye bathi bayaya xa kukho into enyanzelisayo.
Kwaye nabantwana besikolo xa kufuneka beyokucwangcisa ekliniki bayaphazamiseka ezifundweni zabo kuba banolu suku baluchitha lonke kwindlela eya eklinikhi.
Abantu abaninzi babhubhela endleni, abanye ezindlini besalinde iAmbulensi ethatha ixesha ngenxa yobude.
Oqhuba iiveni kule lali uThusile Nomtati uthi bazinikela ekubeni nanini ebusuku xa bevuswa baphakame base abantu eMadwaleni.
“Kunetha kushushu kufuneka siphakamile kuba ubomi babantu abagulayo, abalunywayo nabahlatyiweyo buxhomekeke kuthi.
Ukubhubha kwakhe la mntu ndim ozoshiyeka ezisola ndithi ukuba bendivukile mhlawumbi ngesindile. 
Abantu balapha baxhomekeke kwipeyi, uninzi ndibasa ngetyala bandibhatale mhla ngepeyi.”
UPhumzile Msaro okwikomiti yewadi uthi bayisikelwa kudala indawo ebabethenjiswe ngokwakhelwa kuyo ikliniki phaya elalini eMdeni eza kuthi ijongane neelali zonke eziphantsi kweFolokhwe.
Uthi ngoko uMphathiswa weSebe lezeMpilo yayisenguTat’ uBevan Goqwana.
UMsaro uthi ebekhe wambhalela uMphathiswa okhoyo wezeMpilo nobethembise ngokuphinda bawulandelele lo mcelimngeni.
Ngethuba I’solezwe lityelele kule lali ngoMvulo wale veki, amagosa ecandelo lakwaEMS ebetyelele eBhulungula Lodge eNqileni kwalapha esithi ayokuhlola iindlela.
Isithethi seSebe lezeMpilo eMpuma Koloni uSizwe Kupelo uthi iingingqi eziquka ezi lali zaseXhorha ziyakuxhamla kwinkqubo ye-inshorense yezempilo kazwelonke iNHI [National Health Insurance] neqhutywa liSebe lezeMpilo kuZwelonke.
Ezi kliniki zakhiwa kooMasipala abaphantsi kweOR Tambo kuquka noMasipala uMbashe, ngokutsho kukaKupelo.
ABAHLALI baseMakhanda bamile ngelithi bafuna iNkulubaphathiswa uOscar Mabuyane ukuze iyobona into abayibiza njengokuba “ngumbolo” esijike sanguwo esi sixeko seNgcwele.
Ukuqalela ngoMvulo wale veki sivalwe ngxi esi sixeko emva koqhankqalazo olukhokelwa ngoonoteksi. 
Unomji ziinkonzo abathi abaqhankqalazi sele kulithuba elivisayo zingayi eluntwini.
Iivenkile, izikolo kwakunye neendawo zokusebenza zithe zachaphazeleka lolu qhankqalazo.
Abahlali baseMakhanda bebambe uqhankqalazo lokukhalela iinkonzo.
Inkokheli yabahlali uAyanda Kota, weUnemployed People’s Movement, uxelele I’solezwe lesiXhosa ukuba abahlali bathi bafuna iNkulubaphathiswa. 
“Asimfuni kuba enomkhitha, koko simfuna ngenxa yokuba abaPhathiswa kudala besiza apha asizange sibone mahluko.
Umntu onamagunya kwaba baPhathiswa nooMasipala, yiNkulubaphathiswa buqu.”
UMabuyane uyalele uMphathiswa weNtsebenziswano kuRhulumento kwakunye neMicimbi yeeNkosi ephondweni uXolile Nqata ukuba atyelele kwesi xeko kwintlanganiso ebihlelelwe ukuba mayiqhube emva kwemini izolo (Lwesithathu).
Kodwa abahlali bathi bona basafuna uMabuyane, bekwathi nguye okhusela “umbolo” owenziwa nguMasipala iMakana.
Abahlali baseMakhanda bebambe uqhankqalazo lokukhalela iinkonzo.
Kunyaka ophelileyo iNkundla ePhakamileyo yaseMakhanda yagweba ngelithi mawuchithwe uMasipala waseMakana, isithi usilele ekuthobeleni 
umgaqosiseko mayelana nokukhathalela uluntu ngokweenkonzo.
“Ngethuba letyala lethu lokuba mawuchithwe uMasipala waseMakana, yayiyiNkulubaphathiswa eyayikhusela uMasipala. 
Ngoko ke sikholelwa ukuba iNkulubaphathiswa yiyo ekhusela oku kubola kwalo Masipala.
“Makeze kuthi ke (uMabuyane) azokucacisa lo mbolo. Isidima sabantu baseMakhanda sihlutyiwe. 
Endleleni asinazigingqi, sinemisele,” kutsho uKota.
UKota uthi eMakhanda bayazihlala iiveki ezintathu okanye “inyanga yonke” bengenawo amanzi.
“KuseMakhanda kuphela apho abantu baye bagqibe inyanga bengenamanzi.
Ukuba akhona loo manzi, uye ufumanise ukuba akacocekanga.”
Kumabango weMakana wokuba awukwazi kusa iinkonzo ezingundoqo malunga nokoyikisela umngcipheko wezixhobo kwanabasebenzi bakaMasipala, uKota uthe:
“Asiboni mahluko kula magosa kaMasipala, nokuba asemsebenzini okanye akekho semsebenzini. Ukuya kwabo emsebenzini akuzukwenza ukuba sibe namanzi.”
Abahlali baseMakhanda bebambe uqhankqalazo lokukhalela iinkonzo.
Inkosikazi ehlala kwenye yeelokishi zaseMakhanda, nephangela edolophini, ithe: 
“Olu qhankqalazo lulunge kanye, kuba lusekelezelwe kwizikhalo zabantu abahlala eMakhanda.
Ewe kunzima kwabanye kuba abakwazi ukuthenga izinto ezingundoqo ezifana namanaphukeni wabantwana kuba iivenkile zivalile, kodwa yona intlungu yaziwa sithi sonke singabahlali.”
NgoLwesibini, iRhodes University kunyanzeleke ukuba inqumamise iinkqubo zayo eziliqela emva kokuba igquba labaqhankqalazi linyanzelise ukuba abasebenzi balo masipala bakhululwe yiYunivesithi ukuze baxhase uqhankqalazo.
UMabuyane uthi noxa nje wonke ubani enelungelo ngokoMgaqosiseko, lokubamba umngcelele ozolileyo, asoze kuvunyelwe ukunokaliswa kwezinto, nokuba zezabucala okanye ezikarhulumente.
“Ukudungadungwa kwezinto zomhla nezolo ezifana nezoshishino okanye izikolo, kwilizwe elilawulwa ngumthetho njengeli lethu, akusoze 
kwamkeleke,” utshilo uMabuyane.
Kusenjalo iMakanaivakalise ukuba iSebe lawo lezokuCoca lintunyekwe ngebhombo yepetroli ngabaqhankqalazi ngoLwesibini, kodwa umlilo 
wakhawuleza wacinywa licandelo lawo lezomlilo.
NGAMANYE amaxesha ayikokutshisa mavili okanye ukonakalisa izinto ukuze ilizwi likabani livakale xa eqhankqalaza okanye ebambe umngcelele.
Kwakhona apha kwilizwi, asiyondlela yokuthetha kuphela okanye ukukhwaza enokubangela ukuba kuqatshelwe indlela ubani azama ukuzivakalisa ngayo.
Ngamanye amaxesha umyalezo obhaliweyo okhatshwa yimbonakalo ebusweni nguwo onokugqamisa indlela ubani anqwenela ukuzivakalisa ngayo.
Kube njalo ke nakumngcelele obuququzelelwe yiANC namahlakani wayo ochasene nempalalogazi eqhutywa lilizwe lakwaSirayeli kumaPalestina, noqale eSouthernwood ukuya kwiHolo yeSixeko saseMonti ngeCawe.
Kulo nginginya yabantu bekukho uJasmine noKershia, abangamantombazanana akwiminyaka emithathu. 
Omnye kubo, uJasmine, ebephethe umbhalo othi: “I am 3. Imagine you killed me [Ndineminyaka emithathu.
Kha ufane ucinge xa undibulele.”
UKershia noJasmine ngakumfanekiso oqingqiweyo kaSteve Biko eMonti UMFANEKISO: SITHANDIWE VELAPHI
Le mibhalo ibijolise kwimpalalogazi eqhutywa lilizwe lakwaSirayeli elicinezele amaPalestina kumhlaba wawo.
Kutshanje, kubhubhe abantu abangamakhulu amabini anamashumi amane anesibhozo (248) ngeentsuku ezilishumi elinanye kwimpalalogazi eqhutywa lilizwe lakwaSirayeli kumaPalestina.
Kwaba bantu babhubhileyo, amashumi amathandathu anesithandathu (66) kubo ngabantwana.
Ozichaze kuphela njengomzali kaJasmine, uthe: “Impathombi eyenziwa lilizwe lakwaSirayeli kumaPalestina ibonwa nangabantwana.
Uloyiko lwabo luya lukhula ngokukhula ingakumbi xa besiva iziganeko zokubulawa kwabantwana basePalestina.”
IMpuma Koloni ithi ayinakusonga zandla, nokuba uSirayeli sele ebhengeze ukuba uza kubeka phantsi iintolo zomlilo.
Umngcelele eMonti ochasene nogonyamelo lukaSirayeli kumaPalestina.
INkulubaphathiswa yephondo kwanoSihlalo weANC ephondweni, uOscar Mabuyane, ebeyinxalenye nalo mngcelele.
“Njengabantu baseMpuma Koloni eMzantsi Afrika, siyakukhalimela ukubulawa kwamaPalestina ngabacinezeli belizwe lakwaSirayeli. 
Njengabantu beli phondo, siyazinikela ngelithi asoze sime esiphakathini sixakwe kukukhetha icala xa oomama nabantwana basePalestina bebulawa futhi begxothwa kumakhaya abazalelwe kuwo.
“Akukho ludushe luphuma nkalwana phaya. Udushe lwenziwa lilizwe lakwaSirayeli.
“Njengoko kwakunjalo kwilizwe loMzantsi Afrika ngexesha lengcinezelo, siyabaqonda abantu baseGaza ukuba banelungelo lokuziqokelela, baphikise futhi bakhusele ilizwe labo – nangantoni na,” utshilo uMabuyane.
Mandla Mandela UMFANEKISO: BHEKI RADEBE
Ilungu lePalamente kwanomzukulwana kaNelson Mandela, uMandla Mandela, udlulise amazwi ovelwano kwiintsapho zamaPalestina ezibulawelwe izihlobo.
“Simemelela ekuvalweni ngokupheleleyo komzi wozakuzo waseMzantsi Afrika eTel Aviv (kwaSirayeli). 
Umzi wozakuzo esifuna ukuwubona ngoseRamallah ePalestina kwaye sifuna uMzantsi Afrika uxhase la mzi ngako konke. 
Sifuna urhulumente wethu usebenzise amandla wawo, awususe umzi wozakuzo wakwaSirayeli kweli lizwe,” utshilo uMandela.
Unozakuzaku welizwe lasePalestina kwilizwe loMzantsi Afrika, uHanan Jarrar, uthi bachulumancile futhi beziva besezimbekweni kukusindlekwa lilizwe “elihle” njengeli loMzantsi Afrika.
“Enkosi Mzantsi Afrika, enkosi ngento yonke. 
Yinyaniso, sifuna inkxaso namahlakani kwidabi lethu lokuzikhulula kumakhamandela elizwe labacinezeli iSirayeli”.
OBESAKUBA nguMongameli weANC nelizwe, uThabo Mvuyelwa Mbeki, uthi wabona ukuba makangathabathi inxaxheba kwiinkqubo zokugaya inkxaso zeANC izihlandlo ezine kuba engafuni ukuba yinxalenye “nomyalezo wobuxoki”.
Ebethetha e-ICC eMonti ngoMvulo kusuku lwesithathu nelokugqibela lwendibano yesigqeba seANC saseMpuma Koloni.
UMbeki ebeyinxalenye nale ndibano ukusukela ngoMgqibelo.
Kwintetho yakhe uMbeki uthe:“Ndiyathemba ukuba abantu abazange bayiqaphele into yokuba ngonyulo luka2009 andizange ndiyigayele inkxaso iANC, kodwa ndayivotela. 
Nangonyulo loomasipala ngo2011 andizange ndiyigayele inkxaso.
Nangonyulo luka2014 noloomasipala ngo2016 andizange ndigaye inkxaso.
Kodwa ngonyulo luka2019 ndiye ndayigayela inkxaso iANC.”
“Isizathu sokuba ndingayigayeli inkxaso kule minyaka (2009, 2011, 2014, 2016) kungenxa yokuba isikhokelo seANC sasikhokelisa umyalezo wobuxoki.
Lo myalezo wobuxoki yayingulo wawusithi ‘We have a good story to tell [Sinebali elimnandi lokubalisa]’.
Andizange ndizibone ndizulazula ndixelela abantu bakuthi ukuba ‘Sinebali elimnandi lokubalisa’ kuba sasingenalo.
Sasingenabali elimnandi lokubalisa, kuba izinto zazingahambi kakuhle,” utshilo uMbeki.
Obesakuba nguMongameli weANC uThabo Mbeki ethetha e-ICC eMonti UMFANEKISO: BHEKI RADEBE
UMbeki uthi isizathu sokuba agayele inkxaso iANC ngo2019 kukuba wabona ukuba izimisele ukulungisa iziphene zayo.
“Isizathu sokuba ndigaye inkxaso ngo2019 kungenxa yomqulu wezithembiso (weANC) nowawungatsho ukuba sinebali elimnandi lokubalisa, endaweni yoko wawusithi senze iimpazamo.
“La mqulu wawuchaza ngezinto ezigwenxa ezenzekileyo, ubuqhophololo, amaziko ombuso angazisiyo iinkonzo eluntwini – wabe uphinda ukhweba uluntu ukuba makwakhiwe ilizwe, ukwatsho ngelithi ziza kulungiswa iimpazamo ezenziwe (ngumbutho). 
Kum lo nto yabonakala ngokuba ekugqibeleni iANC yayithetha inyaniso.”
USihlalo weANC ephondweni uOscar Mabuyane, okwayiNkulubaphathiswa yephondo, uthi bakuvuyele ukuchubelana isikhwebu noMbeki kwimiba yokuhlaziya iANC kwanokulungisa iziphene zayo.
UMbeki uthi ukuhlaziywa kweANC lelona khubalo lokusabela kwiingxaki ezijongene nelizwe.
“Usihlalo wephondo uqaban’ uOscar nonobhala wephondo uqaban’ [Lulama] uNgcukayitobi bandicela, mna noogxa bam uMax Boqwana kwakunye noSiya 
Gebe, ukuba ndibeyinxalenye nale nto yokuhlaziywa kombutho wesizwe. 
Savuma ukuba kufuneka sizile [apha ephondweni],” utshilo uMbeki.
KUBHUBHE abantu abangamakhulu amabini anamashumi amane anesibhozo (248) ngeentsuku ezilishumi elinanye kwimpalalogazi eqhutywa lilizwe lakwaSirayeli kumaPalestina.
Kwaba bantu babhubhileyo, amashumi amathandathu anesithandathu (66) kubo ngabantwana.
Umngcelele eMonti ochasene nempalalogazi eyenziwa ngamaSirayeli kumaPalestina UMFANEKISO: BHEKI RADEBE
IMpuma Koloni ithi ayinakusonga zandla. Ngecawe iANC namahlakani ayo kuquka neendibanisela ezichasene nokucinezelwa kwamaPalestina, ibambe umngcelele ukusuka eSouthernwood ukuya kwiHolo yeSixeko saseMonti.
Ilizwi belilinye: “Phantsi ngelizwe lakwaSirayeli phantsi”.
USihlalo weANC ephondweni uOscar Mabuyane kumngcelele eMonti ochasene nempalalogazi eyenziwa ngamaSirayeli kumaPalestina UMFANEKISO: BHEKI RADEBE
“Njengabantu baseMpuma Koloni eMzantsi Afrika, siyakukhalimela ukubulawa kwamaPalestina ngabacinezeli belizwe lakwaSirayeli. 
Njengabantu beli phondo, siyazinikela ngelithi asoze sime esiphakathini sixakwe kukukhetha icala xa oomama nabantwana basePalestina bebulawa futhi begxothwa kumakhaya abazalelwe kuwo.
“Akukho ludushe luphuma nkalwana phaya. 
Udushe lwenziwa lilizwe lilizwe lakwaSirayeli.
“Njengoko kwakunjalo kwilizwe loMzantsi Afrika ngexesha lengcinezelo, siyabaqonda abantu baseGaza ukuba banelungelo lokuziqokelela, baphikise futhi bakhusele ilizwe labo – nangantoni na,” utshilo uOscar Mabuyane, uSihlalo weANC eMpuma Koloni.
UMandla Mandela kumngcelele eMonti ochasene nempalalogazi eyenziwa ngamaSirayeli kumaPalestina UMFANEKISO: BHEKI RADEBE
Ilungu lePalamente kwanomzukulwana kaNelson Mandela, uMandla Mandela, uthe:
“Silapha ukudlulisa amazwi ovelwano kwiintsapho zamaPalestina ezibulawelwe izihlobo.
Simemelela ekuvalweni ngokupheleleyo komzi wozakuzo waseMzantsi Afrika eTel Aviv (kwaSirayeli).
“Umzi wozakuzo esifuna ukuwubona ngoseRamallah ePalestina kwaye sifuna uMzantsi Afrika uxhase la mzi ngako konke. 
Sifuna urhulumente wethu usebenzise amandla wawo, awususe umzi wozakuzo wakwaSirayeli kweli lizwe.”
Umngcelele eMonti ochasene nempalalogazi eyenziwa ngamaSirayeli kumaPalestina UMFANEKISO: BHEKI RADEBE
Unozakuzaku welizwe lasePalestina kwilizwe loMzantsi Afrika, uHanan Jarrar, uthi bachulumancile futhi beziva besezimbekweni, “ukusindlekwa lilizwe elihle njengeli loMzantsi Afrika.
Enkosi Mzantsi Afrika, enkosi ngento yonke. 
Yinyaniso, sifuna inkxaso namahlakani”.
INTWAZANA yaseRhawutini uSimphiwe Manzini Mtimande (28) ubanjiwe emva kokuba amapolisa eqaphele ukuba “ukuqweqwediswa nokuxhwilwa” kwakhe, nabekubabaze ngokwakhe kuFacebook, bekungamampunge.
Le ntwazana ibhale kuFacebook wayo ngoLwesithathu ibonakalisa ukuba iseMohlakeng, eRandfontein, apho ithe: “Ndigqiba kuxhwilwa. 
Ndisebhuthini yemoto yam. Bathathe enye ifowuni yam becinga ukuba [ndinefowuni] enye…ndiza kunazisa de kubekanti kuphelile ngam.”
Emva kwalo mbhalo obangele ukuhlomla kwabantu abayi-2 700 kwanokusasazwa ngabantu abayi-6 300, uSimphiwe ubhalile kwakhona esithi: 
“Ifowuni yam iku-15% [welahle lefowuni]”.
Uphinde wabhala esithi: “Imoto imile, bayalwa ngelithi ngubani oza kwabelana ngesondo nam.”
USimphiwe uphinde wabhala esithi ilahle lakhe lefowuni liku-9%. 
Ngethuba ebhala ukuba ilahle lakhe liku-2%, uthe unezikere zokuzikhusela xa kunokwenzeka into kuye.
Kulo lonke eli xesha uluntu beluxhalabile lubhala kooFacebook nakooTwitter.
Emva kwako konke oku, uSimphiwe ubuye wazokufaka ividiyo kuFacebook wakhe esithi: “Bhota Mzantsi Afrika, andizukubamde.
NdinguSimphiwe Manzini wakwaMtimande, bendifuna ukunazisa ukuba akukho nto imbi ngam. 
Ngokwasenyameni andinanto, kodwa akukho mnandi emphefumlweni.
Okwangoku andizukuxela ukuba ndiphi. Ndiyabulela ngemithandazo yenu yokuzama ukufumanisa ukuba ndiphi.”
Ngelo xesha abantu bebengayikholelwa le vidiyo besithi inyanzelwe le ntwazana, futhi ibonakalisa umntu ongakhuselekanga.
Isithethi samapolisa eRhawutini, uKapteni Mavela Masondo, uthi iqela lamapolisa aphezulu ngokwezikhundla, nabesasazwe ngelokukhangela le ntwazana, 
baqaphele izikroba kweli bango lokuqweqwediswa nokuxhwilwa.
UMasondo uthi amapolisa kumaphondo amane aquka iRhawutini, Mpumalanga naseMntla Ntshona ebesasaziwe ukukhangela le ntwazana.
“Ekuncwinweni kufumaniseke ukuba ukuqweqwediswa nokuxhwilwa ibingamampunge kwaye oku kuthe kwangqinwa kokuthethwe yile nkosikazi ngelithi khange ixhwilwe.
Amapolisa ayithathile imoto kuquka nefowuni abanga ukuba ibithathwe ‘ngabaqweqwedisi’.”
Le ntwazana kulindeleke ukuba ivele phambi kukamantyi wenkundla yaseProtea eRhawutini ngoLwesihlanu, ngamatyala okubika amampunge, ukuphazamisana nengalo yomthetho kwanobuqhetseba
Bekuqhwatywa izandla emva kotyando olube yimpumelelo lwamawele waseDutywa azalwe edibene ngeentloko. 
La mawele atyandelwe eRed Cross eKapa.
Kodwa ngoku emva kolo chulumanco, unina wabo, uNtombikayise Tyhalisi (31) udibanisa amabonandenzile ukuze baphile aba bantwana.
UNtombikayise Tyhalisi ekunye namawele akhe uMinentle noSukoluhle UMFANEKISO: BHEKI RADEBE
UTyhalisi akanabazali futhi unabanye abantwana ababini (intwazana, 8, nenkwenkwe, 3) ukongeza kula mawele.
Ngenxa yoku, uthathe ikhadi lesibonelelo sikarhulumente (Child Support Grant) laba bantwana babini badala wayokuboleka imali ezalayo.
Ngenxa yoku, uTyhalisi akayirholi imali yesibonelelo de kube ngeyeDwarha xa sele ehlawule yonke imali kamatshonisa.
“Kunzima ukuphila, andisebenzi futhi andinabazali.
Ndithe ndakubuyela ekhayeni ndaqonda ukuba mandiyoboleka imali ezalayo ngekhadi laba badala babini kuba amawele akarholi imali yesibonelelo.
Utata wabo ukhe wazama wafaka iR300 izihlandlo ezithathu kodwa waphinda wathi cwaka. 
Ndimfowunele ndisithi abantwana abanakutya, wafaka iR200,” utshilo uTyhalisi ebalisela I’solezwe lesiXhosa kowabo eDrayini eDutywa.
Intsokolo kaTyhalisi iqale kweyoMqungu kulo nyaka ngethuba eyokubeleka eGcuwa, engazazi ukuba ukhulelwe amawele, ingakumbi lawo adibene ngeentloko.
Ekuqaleni ngethuba ebelekelwa eGcuwa la mawele, unina wawathiya amagama elithi Siphosethu nelithi Amahle.
Kodwa emva kotyando eRed Cross, uwathiye magama wambi, uMinentle noSuku Oluhle (Sukoluhle).
“Ndandingayazi ukuba ndikhulelwe amawele, ingakumbi adibene ngeentloko. 
Ndandicinga ukuba ndikhulelwe umntwana omnye mna.
Apho ndandihlukuhla khona, kwikliniki yaseThaleni, zange ndijongwe ukuba ndikhulelwe abantwana abanjani.
“Into eyenzekileyo ndazibona ndinengxaki apha ngaphantsi ze ndasiwa ekliniki eDutywa, nalapho oomongikazi bandidlulisela kwisibhedlele saseGcuwa besithi asiqhelekanga isisu sam. 
EGcuwa ndafika ndacujwa ndafakwa kwiSkeni, kodwa andizange ndixelelwe ukuba abantwana banjani. 
Ngelo xesha iinyanga zam zazisibhozo,” kutsho uTyhalisi.
“Ndiphindele eGcuwa emva kweenyanga ezilithoba, ndabeleka ngeSkere.
Oomongikazi bothuka kakhulu xa kuvela amawele ingakumbi adibene ngeentloko.
Nam ndothuka kuba ndandingayazi ukuba ndikhulelwe amawele. 
Emva kokothuba ndaba nentliziyo ebuhlungu, ndizibuza ukuba ndiza kubakhathalela kanjani aba bantwana kuba andinabazali futhi andiphangeli.
“Ndandingayazi nokuba uncedo ndiza kulufumana kanjani, ndicinga ukuba inokuba baza kuhlala bedibene ngolu hlobo.
Babengandiniki themba tu, kodwa ndaqiniswa ngoonontlalontle noomongikazi. 
Emva kokubeleka eGcuwa, ndathunyelwa eFrere eMonti. Abantwana bafika bagcinwa ndaweni ethile. 
Kwakunzima ukubancancisa kunzima nokubanxibisa.”
UNtombikayise Tyhalisi ekunye namawele akhe uMinentle noSukoluhle kwakunye nabanye abantwana bakhe ababini UMFANEKISO: BHEKI RADEBE
UTyhalisi uthi intlungu yakhe yokusokola ithityazwe ngoomongikazi noonontlalontle baseFrere naseRed Cross.
“Ibhegi yam igcwele qhu ziimpahla ebendingayazi nokuba ndiza kuzithenga ngantoni.
EMonti ndathengelwa nezihlangu ngamagosa kuba ezam andizazi nokuba ndazishiya ngenxa yokuxakeka kwengqondo ngaba bantwana.”
Ebalisa ngomhla wokohlukaniswa kweentloko zabantwana bakhe, uTyhalisi uthe: 
“Zange ndilale la mini yokohlukaniswa kwabo, ndizibuza ukuba baza kuphila kusini na. 
Yhoo, ndivuye kakhulu xa ndibona bebuya bephilile emva kokohlukaniswa kwabo.”
UTyhalisi uhlala ezihlobeni ngenxa yemeko yekhaya lakhe.
“Ndicela ukulungiselelwa ikhaya lam kuba ndiyakuthanda ukuhlala ekhaya kodwa amandla andinawo wokulungisa ikhaya lasekhaya.”
UKHOKELE njengenkosi phantsi kweeKumkani ezimbini, uKumkani Xolilizwe Sigcawu kwanonyana wakhe uZwelonke, kodwa ngoku uthi kwanele ufuna ukuphumla adle izonka nosapho lwakhe.
Lowo nguNkosi Daluhlobo Nomgam (85) oqale ukukhokela njengenkosi eNqadu kuGatyana ukusukela ngo1985.
Kwiveki ephelileyo abahlali baseNqadu bamenzele itheko lomhlalaphantsi nebelibanjelwe Komkhulu eNqadu.
UNkosi uDaluhlobo ebulela kubahlali UMFANEKISO: SITHANDIWE VELAPHI
Ethetha kweli theko uNkosi Daluhlobo uthe: “Ndiqale ukulawula ngexesha apho kwakusalawula umthetho, kungalawulwa ngokuqhankqalaza.
Into ebangele ukuba ndiqhube yonke le minyaka kukuba bendilandela umthetho.”
“Bantwana benkosi, ndiyabulela ngembeko ebenindiphethe ngayo. 
Bendingayazi ukuba ndingade ndenzelwe itheko, kodwa ngenxa yesizwe saKomkhulu nikwazile ukwenza le nto.
Mna ndiyabulela, andizenzisi.
“Sendimdala, ndingcangcazela nje kukuxushana nani, noko ke mandingade ndifele edyokhweni.
Baninzi abantwana baKomkhulu, ngoku mandiyophumla nditye izonka zam,” kutsho uNkos’ uDaluhlobo.
Nqwadala eNqadu abahlali kwitheko likaNkosi uDaluhlobo Nomgam UMFANEKISO: SITHANDIWE VELAPHI
UNtshinga Magafela ongusihlalo wemiba yaKomkhulu uthe: “Ndizalelwe, ndakhulela apha eNqadu.
UNkos’ uDaluhlobo uthe kuthi mdala ucela ukuyeka ukuze agoduke aye kowabo kuCentane.
Eyona nto ingamandla kukwenza umbulelo kuye kule minyaka sihleli naye ukusukela ngo1985. 
UNkos’ uDaluhlobo samnikwa nguKumkani Xolilizwe.”
“Usishiya nenkosi uNtsikayezwe Sigcawu esithi xa simkhahlela sithi Zwelivelile.
Into esiyifunayo kukukhokelwa, asifuni kungabinayo inkosi.
“Isivuyisile into yokuba uNkos’ uDaluhlobo aze kuthi azokusixelela ukuba uyayeka. 
Siza kumane sisithi Zwelivelile iphi iKumkani kuba iKumkani esiyaziyo nguZwelonke.
IKumkani ayibekwa iyazalwa, mhlawumbi yile nto kungekho bani oza kuthi kuba bona bafuna ukubeka iKumkani,” kutsho uMagafela.
UMagafela ukwakhumbule iinkosi neenkosikazi ezikhe zabakhokela eNqadu.
“Apha thina sikhulele kuKumkani Xolilizwe noNkosikazi Nozizwe.
Wamka uNkosikazi Nozizwe kwangena uNkos’ uMvulehlobo.
Wemka uNkos’ uMvulehlobo kwangena uNkos’ uDaluhlobo noNkos’ uLangalehlobo.
Emva koNkos’ uLangalehlobo kwangena uNkos’ uZwelonke (owayenguZwelenkosi ngelo xesha). 
Uthe xa ephuma ekubeni yinkosi esiya kubuKumkani uZwelonke, kwangena uNkosikazi Nondwe.
Emva kukaNkosikazi Nondwe, kwangena uNkos’ uZanenkululeko. 
Nguye ke ngoku osesezintanjeni uNkos’ uZanenkululeko.
Lonke eli xesha uNkos’ uDaluhlobo ebengusibonda wethu. 
Indawo yakhe ithathwa nguZwelivelile ngoku,” kutsho uMagafela.
Nqwadala eNqadu abahlali kwitheko likaNkosi uDaluhlobo Nomgam.
UBathandwa Mtsolongo, unobhala waKomkhulu, uthe: “Umntu omncinci uyakhula abe mdala.
Eli xhego (Nkos’ uDaluhlobo) lisifunde kakhulu. Rhoqo ngexesha lolwaluko, uNkos’ uDaluhlobo ebeye ame ngenyawo abonisane nesigqeba sakhe ngenkqubo eza kulandelwa.”
USizo Butshingi, oyinqununu yaseXolilizwe SSS, isikolo saseNqadu esithiywe ngoKumkani Xolilizwe Sigcawu, uthi umsebenzi awenza kwesa sikolo uwenza ngenxa yenkxaso yeKomkhulu eliquka isikhokelo esibonakaliswe nguNkosi Daluhlobo.
Nqwadala eNqadu abahlali kwitheko likaNkosi uDaluhlobo Nomgam.
Oza kungena endaweni kaNkos’ uDaluhlobo, uNtsikayezwe Zwelivelile Sigcawu, uthi ukubeka kwakhe phantsi uNkos’ uDaluhlobo akukho mnandi, kodwa ke bayaqonda ukuba mdala.
“Inga ezinye zeemfihlo zakhe zokulawula angandibonisa. 
Kuza kufuneka ndilandele umgaqosiseko welizwe, ndijonge izinto zokunceda abantu bale ndawo.
Andizukuba yinkosi elindele okuza kuyo, endaweni yoko ndiza kunkqonkqozelela abantu bakuthi ukuze bancedakale.
“Umhlaba waseNqadu awunalishwa, uThixo wawuthamsanqelisa. 
Uyeyona golide esinayo. Ndingumntu okuthandayo ukufuya kwanemidyarho yamahashe.
Abantu bakuthi apho ndibathanda khona, kukuba into entle bayayithakazelela.
Xa ndiphazamile baza kundilungisa abantu bakuthi, nabo ukuba bayaphazama ndiza kubaxelela,” kutsho uSigcawu.
UNkos’ uDaluhlobo ukwaxakathiswe nezipho ngabantu baseNqadu, bembulela ngomsebenzi wakhe wokubakhokela.
BEKUTHI kwakuvuthuza umoya ebusuku, alishiye ityotyombe lakhe ayokulala kweminye imizi kuba esoyikisela ubomi bakhe kwakunye nobabantwana.
Lowo nguElethu Mvuyo (29), waseCenyu Village eCumakala, ongenabazali nonabantwana abathathu.
Umntwana kaMvuyo wokuqala uneshumi elinesithathu logama owesithathu enonyaka omnye.
Kwiveki ephelileyo, iSebe loHlaliso loLuntu lityelele eCenyu ukuya kunikeza izindlu kwiintsapho ezintathu ezihlelelekileyo.
Onikwe indlu uElethu Mvuyo, ekunene, ekunye noSekela Mphathiswa uPam Tshwete kwanoMphathiswa wePhondo uNonceba Kontsiwe UMFANEKISO: SITHANDIWE VELAPHI
UMvuyo uthi imeko yentsokolo iqine nangakumbi emva kokusweleka kukanina ngo2015. “Ngelo xesha sasihlala elokishini (eMlungisi). 
Kwanyanzeleka ukuba ndizame imisetyenzana ukuze ndizozakhela ityotyombe apha (eCenyu). 
Bekungemnandanga ukuhlala kweli tyotyombe kuba besivuka ebusuku xa kukho umoya, sihambe siyokucela indawo yokulala emizini.
“Ngaphambili sasikade sihlala kwisiza sasekhaya, kodwa yadilika indlu ze saya eMgwali.
Ndiyavuya kakhulu kukufumana le ndlu intsha. Ndiza kutsho ndilale ebusuku, siyeke ukumane sivuka ebusuku. Siza kuyeka nokuxhalela iinkomo 
ezizigudla kweli tyotyombe kuba sisoyika ukuba liza kusiwela,” kutsho uMvuyo.
UNokwayiyo Deyizana (95), ophakathi, ekunye nabantwana bakhe eshiya indlu yodaka esiya kwayakhelwe ngurhulumente UMFANEKISO: SITHANDIWE VELAPHI
Omnye oxhamlileyo nguNokwayiyo Deyizana (95) waseCenyu Lands. “Ndiziva kamnandi kakhulu, kuba xa kusina imvula besingalali kuba indlu ibisiwa.
Ndibulela ubaw’ uMaphosa (Ramaphosa) othe wasakhela izindlu. Ndibulela nonokontraka othe wasakhela le ndlu kwakunye neekomiti zasekuhlaleni.”
UDeyizana noMvuyo abakhange bakwazi ukuzibamba, bakhala ngethuba benikwa ithuba lokuphosa amazwi malunga nenkonzo abayinikwe ngumbuso.
UMphathiswa weSebe, uNonceba Kontsiwe, uthi kulo nyakamali isebe lizimisele ukuqwalasela nangakumbi abantu abahlelelekileyo – abaquka abantu abadala kakhulu, abantwana abangenabazali, abantu abaphila nenkubazeko kwakunye namagqala omkhosi.
UNokwayiyo Deyizana (95) ekunye namagosa karhulumente kwindlu entsha ayanikwe kwiveki ephelileyo UMFANEKISO: SITHANDIWE VELAPHI
“Iinyembezi zovuyo zabantu abafumana ezi zindlu zihlaba ngaphakathi. Abantu abakholelwa, bebesele bencamile bengenathemba ukuba ubomi babo bungatshintsha. 
Iyavuyisa eyokubona isebe likwazi ukutshintsha ubomi babantu. 
Umntu nokuba mdala, xa kufika iintsuku zokugqibela, ziza kufika enendawo yakhe elungileyo.
“Sihlola umsebenzi owenziweyo inyanga nenyanga, ukujonga ukuba yinto eyenziwayo ukunqanda ukujika kwemali ngenxa yokungachithwa ngokwezicwangciso.
Oku kuza kwenza ukuba sibone ukuba kungalungiswa njani.
Siyawakhuthaza amagosa ukuba mabamise kuba umntu kuza kufuneka aphendule ukuba kutheni kungenzekanga ngokwezicwangciso zesebe,” utshilo uKontsiwe.
Kulo mmandla waseCenyu iyaqhuba iprojekthi yokwakhiwa kwezindlu.
Kuza kwakhiwa izindlu ezingamakhulu amane anamashumi amahlanu (450) eCenyu Village logama ziza kuba ngamakhulu amathandathu anamashumi alithoba anesibini (692) eCenyu Lands.
Ezi zindlu zinikwe uMvuyo noDeyizana, zineesofa, iibhedi, ikhabhathi kwakunye nokutya – isipho esivela kusomashishini oyinxalenye nokwakhiwa kwezi zindlu.
I'solezwe lesiXhosa liphephandaba lesiXhosa elipapasha iindaba yonke imihla kumnatha wonxibelelwano. 
Singooqal'azive abahleli bebaze iindlebe ngeenjongo zokuphakela wena, mfundi wephepha, iindaba ngokukhawuleza nangobunjalo bazo.
Kubhubhe abafundi ababini emva kokurhaxwa lulwandle!
Amagqwetha: UMasualle akanakuyalelwa yiPEC
INGOZI emasikizi isube imiphefumlo yabantu abathathu kwakunye neenkomo ezilishumi elinesine kwindlela uN10 eOlifantskop Pass phakathi 
kweKaladokhwe neGqeberha ngoLwesithathu.
Isithethi sezothutho ephondweni, u-Unathi Binqose, uthi le ngozi yenzeke phakathi kwezigadla ezibini ezithe zangqubana ze emva koko zatsha ngumlilo. 
Omnye umqhubi kwezi zigadla usindile ekubhubheni, kodwa ushiyeke onzakele kakubi ze waleqiswa kwisibhedlele saseSomerset East.
Ingozi esube imiphefumlo yabantu neenkomo kuN10 UMFANEKISO: FACEBOOK
“Ababini ababhubhileyo kukholeleka ukuba ngabaqhubi bezi zigadla zozibini, logama omnye obhubhileyo engumqhubi oncedisayo kwesinye isigadla. 
Iinkomo ezilishumi elinesine ezitshe zafa bezikhwele kwindawo engezantsi [yokulayisha izilwanyana], kwaye bezikumkhwezo oya eCookhouse.
“Amagosa ezomthetho kwakunye nabezohlangulo bakwazile ukusindisa ezinye iinkomo, kodwa ezinye zazo zonzakale kakhulu,” utshilo uBinqose.
Ingozi esube imiphefumlo yabantu neenkomo kuN10 UMFANEKISO: FACEBOOK
Ngentsasa yangoLwesine, amagosa ebesaxakekile ephendla le ngozi, amanye ecoca indlela.
XA ungakuthathel’ ingqalelo ukunikela ngomongo wethambo lakho, yazi ukuba isizalwane sakho singasemngciphekweni ombi xa singanesigulo esinokubangela ukuba sifune ukufakelwa umongo omtsha.
Oku kungenxa yokuba ubani uncedakala lula ngomongo wesizalwane sakhe xa enesigulo esifana neLeukaemia (umhlaza oongcambu zawo zisemongweni wethambo) okanye ezinye izifo ezinxulumene negazi.
Unyaka nonyaka, amakhulu abantu baseMzantsi Afrika abaneempawu ezibonisa ukunqongophala kwamajoni omzimba okuzikhusela kwizifo kwakunye nezifo ezisegazini, afikelela kwinqanaba elibi kakhulu apho iye ibe kukufakelwa umongo omtsha kuphela eyona ndlela abanokunyangeka ngayo.
Xa ufikelele kweso sigaba sokugula, ukufakelwa umongo omtsha ngempumelelo kubangela ukuba abantu abangaphezu kwe60% banyangeke.
Ngelishwa, kwinkoliso yezigulane ezingenawo amalungu osapho angabanikeli abafanelekayo (malunga nesigulane esinye kwezithathu ezinamalungu osapho angabanikezeli), umntu ofanelana nabo abanokufumana umongo wakhe ingangumntu omnye ebantwini abayi100 000.
Kutheni bembalwa nje abantu abantsundu ababhalisayo ukuze banikele ngomongo?
Kukho ingcinga engeyonyaniso nexhaphakileyo yokuba ukunikela ngomongo yinkqubo ebuhlungu, kukuhlaselwa, yaye kukuthathwa kwento umntu onikelayo angafuni kunikela ngayo. 
Yaye njengoko kwamhla mnene ibiyindaba yakwamkhozi ukuthetha ngomhlaza (cancer) nokungabikho kwemithombo yolwazi kwiikliniki zasekuhlaleni ngokuphathelele imibutho esindisa ubomi efana ne-South African Bone Marrow Registry (SABMR), kulula ukubona ukuba kutheni zixhaphake kangaka nje ezi ngcinga zingeyonyaniso.
UNonhlanhla Mtshali, ongumongikazi waseRhawutini, ngomnye wabo bathe bafakelwa umongo, nto leyo eyamsindisayo.
“Olu tyando lwenze okukhulu kum. 
Lundinike ithuba lesibini ebomini. 
Sisoloko sikhona isisombululo [engxakini] mna ndasifumana eSABMR, kuba balikhonkco phakathi kwabantu abakhangela ubomi kwanabo banikela ngabo,” utshilo uMtshali.Nonhlanhla Mtshali
USithokozile Mbele (30) waseThekwini, wanikela ngomongo kwisigulana ngo2019. “Omnye umntu wandibuza, ‘uza kuxhamla ntoni ngoku?’ 
Ndamphendula ngelithi ‘ukuba umama wam angafuna oku [umongo], ndingalindela mntu wumbi ukuba anikele kuye. 
Ngoko ke kutheni ndingenokwenzela oku omnye omntu?’”
Sithokozile Mbele
USibongile Jimlongo (25), othweswe isidanga sezomthetho kwiYunivesithi yaseNtshona Koloni (UWC), wanikela ngomongo kumntwana owayekwimfuno ngo2017. 
“Iyandichulumancisa kakhulu lo nto.
Kukho umntu ozihleleleyo phaya ophila ubomi obungcono ngenxa yento encinane endayenzayo. 
Isipho sobomi esisinikiweyo, masixhamlise omnye umntu.”
Sibongile Jimlongo
UReabetswe Khumbane wayeneminyaka engamashumi amabini ngethuba enikela ngomongo wakhe kwisigulana esisesitsha. 
“Ukunikela [ngomongo] yinto esondele kakhulu kwintliziyo yam. Ukuba ngunobangela wokuphucula ubomi bomntu sisipho esingenambaliso nesinyulu endakusoloko ndisibabaza kubomi bam bonke.”Reabetswe Khumbane
Ngolwazi oluthe vetshe, tyelela iwebhusayithi yakwaSABMR ku-www.sabmr.co.za, ufowunela ku 021 447 8638, okanye thumela i-imeyili ku-donors@sabmr.co.za
XA umntu kusithiwa uhlala okanye unoThree-Room (amagumbi amathathu), ubani ukhawuleza abenomfanekiso ngqondweni wendawo yokufihla nje intloko, kodwa ePaballong eMatatiele uThree-Room yindlela abahlali abayichaza ngayo ikliniki yale ndawo.
Abahlali belinde phandle kwikliniki yasePaballong eMatatiele.
Kwimpelaveki edlulileyo abahlali basePaballong bebebhinqe omfutshane becheba ingca yekliniki yale ndawo.
“Ingca siyichebela ukuba kubekho indawo yokuhamba kule kliniki. Singqubanisene iintloko sathenga ipetroli ze abanoomatshini bokucheba ingca beza noomatshini babo,” utshilo umhlali wale wadi.
“Asiboni nkqubela phambili kule ndawo yethu kwaWadi 15 phantsi komasipala waseMatatiele. 
Kule ndawo sikuyo sinekliniki ejongene nale wadi yonke kodwa imeko yayo ayintlanga konke konke,” kutsho umhlali.
Omnye umhlali uxelele I’solezwe ukuba bagqibe kwelokucheba kule kliniki emva kokuba beqaphele ukwena kwengca.
“Ayikho indawo yokulinda ngaphakathi kule kliniki. Xa kubanda abantu bahlala phandle engceni. Amagumbi ekliniki mathathu ngaphakathi. 
Sigqibe kwelokuba masivule indawo yabo yokulinda ngokuthi sichebe ingca.
“Siye saphinda sacheba nakwindawo eneholo loluntu, ekhritshi, ukuze sibambe iindibano kakuhle,” kutsho lo mhlali.
Indlu yangasese kwikliniki yasePaballong eMatatiele UMFANEKISO: UTHUNYELWE
Ezinye zezinto abazikhalazelayo abahlali yindlela abathi ayikho semgangathweni engena ePaballong.
Bakwakhalazela iprojekthi yamanzi eyayiqale ngo2013 abathi ayikabinamanzi nanamhlanje.
“Ingxaki esinayo uceba wethu uMofihli Moshoeshoe akasebenzisani nabahlali,” kutsho umhlali.
UMoshoeshoe uziphendulele ngelithi: “Lo nyaka ngunyaka wonyulo. Amachuku aza kuba maninzi.
Singene elulawulweni ngo2016. Kutheni ngoku kuza kukhalazwa xa siphuma elulawulweni.
Kwamasipala kusetyenzwa ngesicwangciso phantsi kweIDP (Integrated Development Plan).”
“Kodwa andibaphikisi kuba xa ndisenza njalo iza kuba ngathi ndiyazikhusela.
Iintlanganiso siyazibiza, kodwa sizibiza esiphakathini sewadi. 
Abahlali basePaballong bona bafuna iintlanganiso zingenele kwindawo yabo,” kutsho uMoshoeshoe.
UMoshoeshoe ukwaveze ukuba umbandela wokunqongophala kwemali ubangela ukuba umasipala aqhwalele ekufezekiseni zonke izicwangciso zakhe ngexesha elinye.
“Andinakwala kwelithi siyasilela kwezinye izinto, kodwa siyazama futhi zikhona izinto esizenzele iwadi singumasipala,” utshilo uMoshoeshoe.
Inkosi yeelali zaseKhonqeni naseXhongorha eMthatha, uNkos’ Avelile Sakhisizwe Mtirara (32), nofunyenwe yinkundla yamatyala aseBityi enetyala lokudlwengula izizalwane zakhe nezolekelanayo, uza kuchitha ubomi bakhe bonke ejele.
Oku kuza emva kokuba ethe wagwetywa yile nkundla.
Ngokwengxelo ephuma kothethela iNPA kwingingqi yaseMthatha neziphaluka uLuxolo Tyali, uNkos’ uMtirara ebemane ukuzithathela ngolunya kwiintwazana ezimbini, ebimana isiya kowabo xa ilixesha leeholide, enye encinci yona ibihlala isigxina kowabo. 
Oku kwenzeke phakathi kuka2016 no2017. Ngeli xesha bekusenzeka oku amaxhoba ebeselula ngokweminyaka.
Ingxelo iqhuba ithi uNkos’ uMtirara ebeye abize ixhoba libe linye ngexesha, alibizele kurontawuli wakhe, rontawuli lowo ungekudanga kangako nendlu enkulu ekhayeni.
“Ebeye ixhoba ngalinye alidlwengule akugqiba aligrogrise ngokuthi kulo uyakulibulala ukuba likhe laxela ngokwenzeke kulo.
Amaxhoba ekuhambeni kwethuba aye achaza kumakhulu wawo nowaye wayokuchaza koonontlalontle ngesi sehlo,” utshilo uTyali.
Emva koko kwavulwa ityala.
Ubungqina bukagqirha obabuququzelelwa yiSinawe Thuthuzela Care Centre babekwa phambi kwenkundla.
Ngethuba kuqhuba ityala uNkos’ uMtirara waliphika ityala de yaba lusuku lokugqibela nelokugwetywa kwakhe.
Ngethuba ephekwa esophulwa ngemibuzo nguMtshutshisi wenkundla uLuvuyo Komanisi, ummangalelwa wakuphika oku ukuba ukwenzile, esithi liyelenqe 
nje elifuna ukumsusa ebukhosini njengenkosi.
Inkundla iye yamfumana enetyala uAvelile Sakhisizwe Mtirara, yabe ingqinelana nobungqina obe bubekwe nguMtshutshisi.
Inkundla idize ukuba le Nkosi ixhaphaze isikhundla sayo njengethemba kumaxhoba, kwaye nokuba sisizalwane kwaye nokuba ngumntu ekujongwe kuye ekuhlaleni.
Ngomhla wesine nowesihlanu kwinyanga ezayo yeSilimela, iziko elijongene nokuphuhlisa italente yokucula, ukubonga, ukucondoba kwanokudanisa elibizwa ngokuba yiMandela Creative Arts Academy eMthatha, liza kube lisungulwa ngokusesikweni kule dolophu.
Eli ziko liqalwe nguThandile Mandela ebambisene noAjmer Grewal weModel Private School eseMthatha kunyaka odlulileyo kweyeThupha.
Abafundi baseMandela Model Creative Arts Academy eseMthatha benonisa umsebenzi wabo woku danisa. 
UMandela uthi eyona njongo kukudontsa ulutsha lwaseMthatha neziphaluka kwiziyobisi ukwenzele babene kamva elingcono kwaye bachithe ixesha labo kwinto abayithandayo kwaye ezokuba xakekisa neengqondo zisoloko zicinga okuhle.
Uthi namathuba engqesho ambalwa kakhulu nokuba umntu ufundile.
“Ndifuna abantwana bangathi bakungafumani umsebenzi basonge izandla. Ndifuna abe umntu enayo into aqhubekeka ngayo ecaleni, angasongi zandla.
Kungenjalo naxa esele ephangela angaxhomekeki kumvuzo wakhe kuphela, akwazi nokuziphilisa ngomsebenzi wobugcisa ecaleni,” utshilo uMandela.
UMandela uthi kufike ixesha ukuba bakhulise indawo yabo uMthatha, athi umntwana ephumela kwiidolophu ezinkulu abe eyokuphakamisa le dolophu.
UMandela ebehlohla kwisikolo esibizwa ngokuba yiModel Private School esiseMthatha apho aqaphele khona ukuba italente ikhona koko idinga ukuphuhliswa. 
UMandela ukhule esenza izifundo zomculo ebuncinaneni bakhe de waya eNatal Technikon apho enze izifundo zomculo weJazz, ze waphuma waya eUnivesity of Cape Town esenza iiMasters zakhe emculweni.
Eli ziko ngomhla weshumi elinanye kwangoJuni liza kube linika ithuba izikolo zaseMthatha ithuba ziyokubona okwenzeka kulo, kuquka neWalter Sisulu University abafundi abenza izifundo zenkcubeko nobugcisa kweli ziko.
Kwabanomdla wokuqeqeshwa leli ziko, iminyaka yabo iqala ku10-18 abadanisayo ze abaculayo baqala ku8-22 yeminyaka ubudala.
Ixesha lokuqeqeshwa lingempelaveki nangeentsuku zeholide.
Eli ziko lifumaneka edolophini eMthatha ukanti ungalityelela nakuFacebook.
Amanina elokishi iLand Camp eUgie athi iyekeyeke ingalo yomthetho ingakumbi kumatyala okuxhatshazwa kwamanina kula mmandla.
Oku bakuthethiswa kukungoneliseki kwabo ngendlela ityala lomfana (25) owadlwengula intombazana encumisana netshomi yakhe ephithizela nabo 
kwizitalato zaseUgie, kodwa ubungqina bokuba wadlwengula bukhona kushicilelo lwefowuni yexhoba.
Ixhoba (22) nelifunda eWSU eMonti lazinceda ngokushicilela kwifowuni yalo ngethuba libona ukuba liza kubasengxakini ngethuba lalisalinde isithandwa salo lihleliswe ngumrhanelwa kwindlu yesithandwa salo.
Oku kwenzeka kweyoMdumba (February) kunyaka ophelileyo eUgie.
Amanina evathe mnyama ngethuba lokuvela kotyholwa ngodlwengulo UMFANEKISO: UTHUNYELWE
Olitshantliziyo kula mmandla uThino Mankayi uthi busesichengeni ubomi babo babhinqileyo kuba zininzi iziganeko zokuxhatshazwa kwamanina kwaye amatyala angahambeli ndawo.
Uthi ukukhululwa ngebheyile komrhanelwa akungomzekelo mhle kwenza ekubeni nezinye izaphulimthetho zidakase kuba zisazi zakukhutshwa ngebheyile.
“Ukuba lalingazange lishicilele efowunini ixhoba ngelingazange likholelwe luluntu nangumthetho xa lisithi lidlwengulwe ngenxa yohlobo olu lihamba ngalo eli tyala.
Siyaphoxeka, siyadaniswa zinkundla zamatyala ngokohlobo eziqhuba ngalo kweli tyala. 
Siza kulwa de kube kanti utshintsho lukhona kweli tyala,” utshilo uMankayi.
Omnye olilungu lokuhlala othethe neli phephandaba uthi uyabona naye ukuba ingalo yomthetho iliyekele ixhoba. 
Uthi bekufanele umrhanelwa usengaphakathi eziseleni ingakumbi ubungqina bukhona kwaye bucace gca.
Uthi uziva okungathi amatyala odlwengulo awathathelwa ngqalelo.
Olu shicilelo lwathi saa kumakhasi onxibelelwano.
Lwenziwa lixhoba ubude ziiyure ezingapha kwesibhozo nalapho acenga umrhanelwa ekubeni angamlimazi, kwaye emcenga ekubeni makangayenzi le nto ayenzayo kodwa waphela eyenza.
Umrhanelwa uvelile enkundleni ngomhla weshumi elinesithathu kwinyanga ephelileyo lachithwa ityala kuba ummangali engekho ngaphakathi enkundleni, kanti ummangali ulinde ngaphandle elindele ukubizwa njengoko wakhutshwa kusithwa kuphungulwa inani njengoko kulandelwa imiqathango yeCovid-19.
Umrhanelwa ubuyele kwakhona ngomhla wesine kule nyanga ze ityala lamiselwa umhla wamashumi amabini anesibini kwinyanga yeKhala (July). 
Umrhanelwa ulinde ngaphandle apho agilana nexhoba.
INKWENKWE yaseQonce uAxola May (16) ebezibona esiya eYunivesithi emva kokugqiba amabanga wakhe aphezulu, ekwanephupha lokuba ngumdlali wombhoxo.
Kodwa ilanga litshone emini amathemba aphela kuAxola emva kweendaba ezibuhlungu zokuhlaselwa kukungahambi kwegazi ngendlela efanelekileyo emathanjeni akhe omzimba (bone marrow).
Ngokudizwe lusapho lukaAxola, ungumntwana onothando kwaye okhululekileyo obonwabelayo ubom nosapho lwakhe kwakunye noontanga bakhe. 
Ikwanguye nomthandi kwanomdlali webhola yombhoxo.
Esona sisombululo esinokuthi sihlangule uAxola kule ngxaki kwaye afumane obunye ubomi kukuba enziwe utyando lokujongwa kwencindi phakathi emathanjeni (A stem cell transplant).
Ingxaki kuAxola, iqale ngokumane ephuma igazi ezimpumlweni, ulusu lwajika, kwamane kuqaqamba iindlebe kwaye kumane ukuphuma igazi kwiintsini.
Iindaba zokuba uAxolea uhlaselwa sisigulo esibeka ubomi bakhe emngciphekweni, khange zimphathe kakuhle umakhulu wakhe kwakunye nomakazi wakhe nabamkhulisayo emva kokubhubha kukamama kaAxola eseneminyaka emibini kuphela.
“UAxola ebekungxamele ukugqiba esikolweni kwaye aye eyunivesithi. Phambi kokuba agule, ebezixelele ngokudlalela iqela lebhola yombhoxo laseKapa iWestern Province Rugby.
Ebesoloko ejonge kuSiya Kolisi kwaye iliqhawe lakhe,” kutsho usapho.
Ngokokutsho kukaJames Alana onguMlawuli kwiDKMS Africa Country, uthi imeko kaAxola imbi kakhulu kwaye izigulana ezininzi zaseAfrika zisemngciphekweni kakhulu ngenxa yokunqaba kwenani labantu abanikeza ngegazi.
IDKMS, ibongoza uluntu ekubeni lubhalise ukuze kukhule inani akwazi uAxola afumane umntu anokuchanana ngqo naye ngegazi.
“Ndiyacela ndidomboza kuye nabani na onokunikela ngegazi ancede unyana wam aphile, azotsho akwazi enze konke ebekunqwenela ukwenza ebomini,” woleke ngelo umakazi wakhe.
Ungabatyelela abakwaDKMS xa ufuna ukunceda kumnatha wonxibelelwano.
IZIKO lemfundo yoonomngqushwana eAdelaide, iPhakamisani Educare Centre, livuliwe kwakhona emva komsebenzi wokuliphucula nokulixandisa oshiye oomanejala bechulumancile futhi nabantwana beyekile ukufundela kwingxinano.
Oku kuza emva kokuba eli ziko lixhamle kwinkqubo yeNkquleqhu yokuPhuculwa kweZiseko eyenziwa yiFama yoPhehlo-mbane ngoMoya yaseCookhouse (Cookhouse Wind Farm).
IPhakamisani Educare Centre yaseAdelaide iphuculwe futhi yaxandiswa.
Lo msebenzi wokuphuculwa kweli ziko ubuquka ukuphuculwa kwenkqubo yogutyulo lwelindle, ukohlulwahlulwa kwamaziko okufundela nokwakhiwa kwegumbi lokufundela elitsha, phakathi kweminye imisebenzi. 
Balishumi elinesine abantu basekuhlaleni abathe baqashwa kumsebenzi wokuphuculwa nokuxandiswa kweli ziko.
INqununu yeli ziko, uQaqamba Ndunyana, uthi phambi kwalo msebenzi, iziko labo belakhelwe ukwamkela abantwana abangamashumi amane, kodwa bebeye bamkele abangamashumi amahlanu.
“Ikomiti yolawulo kweli ziko ichulumancile malunga nolu phuhliso, nolubangele ukuba eli ziko likwazi ukwamkela ngokukhuselekileyo abantwana abangamashumi amathandathu,” kutsho uNdunyana.
IGosa loNxibelelwano noLuntu kwiFama yoPhehlo-mbane ngoMoya yaseCookhouse, uLifa Baskiti, ucacise ngelithi le projekthi ichaza ingqibelelo malunga nokumelwa xa kuthethwa ngokuxhanyulwa,nanjengoko amaziko aseAdelaide engakhange axhamle kwisigaba sokuqala sale projekthi.
UBaskiti woleke ngelithi, “IFama yoPhehlo-mbane ngoMoya yaseCookhouse iyavuya ngokunceda la maziko ukuze athobele imimiselo nemigangatho ebekwe ngurhulumente,neza kubangela ukuxhamla okuthe xhaxhe kula maziko mayelana nezibonelelo zikarhulumente”.
Noxa nje eli ziko liphuculwe ze laxandiswa ngenkxasomali yeFama yoPhehlo-mbane ngoMoya yaseCookhouse,lo msebenzi ubandakanye uqhogelwano apho kuquka indima edlalwe liSebe loPhuhliso loLuntu, uMasipala waseRaymond Mhlaba,iEarly Inspiration, engabaqeqeshi abancede ekuqulunqeni ingxelo yohlolo lomsebenzi, kwakunye namagosa empilo yokusingqongileyo.
UManejala weMisebenzi yoLuntu kwiFama yoPhehlo-mbane ngoMoya yaseCookhouse, uTshepo Kgoloane, uthi iinjongo zale Nkqubo yoPhuhliso lweZiseko kwiMfundo yooNomngqushwana kukwenza amaziko alungele ukufunda futhi axhase uphuhliso lwabantwana abancinane kuluntu lwaseSomerset East, Cookhouse, Bedford naseAdelaide.
IZIKO lemfundo yoonomngqushwana eAdelaide, iPhakamisani Educare Centre, livuliwe kwakhona emva komsebenzi wokuliphucula nokulixandisa oshiye oomanejala bechulumancile futhi nabantwana beyekile ukufundela kwingxinano.
Oku kuza emva kokuba eli ziko lixhamle kwinkqubo yeNkquleqhu yokuPhuculwa kweZiseko eyenziwa yiFama yoPhehlo-mbane ngoMoya yaseCookhouse (Cookhouse Wind Farm).
IPhakamisani Educare Centre yaseAdelaide iphuculwe futhi yaxandiswa.
Lo msebenzi wokuphuculwa kweli ziko ubuquka ukuphuculwa kwenkqubo yogutyulo lwelindle, ukohlulwahlulwa kwamaziko okufundela nokwakhiwa 
kwegumbi lokufundela elitsha, phakathi kweminye imisebenzi. 
Balishumi elinesine abantu basekuhlaleni abathe baqashwa kumsebenzi wokuphuculwa nokuxandiswa kweli ziko.
INqununu yeli ziko, uQaqamba Ndunyana, uthi phambi kwalo msebenzi, iziko labo belakhelwe ukwamkela abantwana abangamashumi amane, kodwa bebeye bamkele abangamashumi amahlanu.
“Ikomiti yolawulo kweli ziko ichulumancile malunga nolu phuhliso, nolubangele ukuba eli ziko likwazi ukwamkela ngokukhuselekileyo abantwana 
abangamashumi amathandathu,” kutsho uNdunyana.
Imbethimanqindi yaseMzantsi Afrika, uAzinga Fuzile, ibethe uMartin Ward wamwisa kumjikelo wesixhenxe eMelika kwiveki ephelileyo.
Imbethimanqindi yaseMpuma Koloni ezenzele igama ezizweni, u-Azinga Fuzile, ibuyele ekhaya ekuqaleni kwale veki inyathelela phezulu emva kokuzuza impumelelo ebalulekileyo eMelika. 
UFuzile, 24, ubethe uMartin Ward waseNgilane wemkelwa yingqondo okomzuzwa emlweni obuseLas Vegas ekuseni ngeCawe ephelileyo.
Nangona uWard eye emlweni we-IBF junior lightweight ezithembile neqela lakhe –kodwa bagoduke imisila iphakathi kwamathanga emva kokwiswa kabini ngamanqindi ayingozi yimbethimanqindi yelokishi yaseDuncan Village, eMonti,emjikelweni wesine nakowesixhenxe phambi kokuchithwa kwawo umlo.
Nangona uWard ekwazile ukuhamba umgama obonakalayo emlweni – kodwa uFuzile ebenkqenkqeza phambili ngamanqaku.
Ibikokokuqala uFuzile esilwela eMelika kwaye umsebenze omhle awenzile kungenzeka kumvulele amanye amathuba amanhle anokuthi amkhulise njengembethimanqindi esakhulayo.
Emva komlo, uFuzile uthe akwenze eqongene yinto ebesoloko eyenza xa ezilolonga. 
“Indlela endilwe ngayo, yindlela endizilungiselele ngayo,” utshilo uFuzile emva komlo eMelika. 
“Size apha sisazi ukuba uza kundixhola ngamanqindi. Besinayo indlela yokuphindisa ngayo xa esenza lo nto.
Isicwangciso sethu sisenze kakuhle kakhulu,” utshilo uFuzile, obengakwazi nokuthetha ngenxa yemincili.
Emva komsebenzi ocwengileyo awenze eMelika, ngoku uFuzile ugxeleshe ukudibana nendoda eyakuthi iphumelele phakathi kukaRakhimov noKenechi 
Ogawa emlweni wentshinga ye-IBF engenamntu obekelwe inyanga yeKhala.
UFuzile ufuna uRakhimov kuba efuna ukuziphindezela. URakhimov waseRussia wambetha uFuzile kumjikelo wesibhozo ngo-2019. 
“Ndinqwela kuphumelele uRakhimov ngoba ikhona into ekufuneka siyilungise. Nokuba kuphumelele bani, kodwa ndikulungele ukudibana naye,” utshilo uFuzile.
Impumelelo yakhe iqhwatyelwe izandla nguMphathiswa uFezeka Nkomonye neNkulumbuso uLubabalo Mabuyane.
UZandile Rubushe yimbaleki yemigama emide ehlala eMdantsane, eMonti.
Emva kokupaneka kunyaka ophelileyo ngenxa yeKhorona exikixe ihlabathi lonke, kulo nyaka izinto azifani. 
Nangona umngcipheko wokosulelana kwabantu ngeKhorona usephezulu kwilizwe loMzantsi Afrika – kodwa abakwicandelo lezemidlalo bakwazile ukubuyela kwiindawo zabo zemidlalo ngokwahlukana kwemidlalo abakuyo. 
Iimbaleki zephondo leMpuma Koloni bezidibene kwidolophi yase-Ugie – apho bezikhuphisana kugqatso lweembaleki ekuthiwa yi-Elundini 10km Road Race kwiveki ephelileyo.
Ngenxa yothando nokuzibophelela kwazo ekubalekeni, iimbaleki zizincamile zabaleka engqeleni ebiqhaqhazelisa amazinyo.
UZandile Rubushe, 36, ngomnye weembaleki ezithathe inxaxheba kugqatso obeluse-Ugie kwinqanaba leembaleki ezingaphezulu kwamashumi amathathu anesihlanu eminyaka.
Nangona iimbaleki zaseMpuma Koloni zihamba kwiindawo ngeendawo ekukho kuzo iitumente zeembaleki –kodwa ukuswela nokungafumani kwazo inkxaso zezinye zezinto ezenza ubomi bazo bubenzima kakhulu.
“Ndibaleke kakuhle e-Ugie qha bekubanda kakhulu. Kuyanyanzeleka sibaleke ngoba sifuna ukuphucula amaxesha esiwenze ngaphambili.
Kodwa enye into kukuba sifuna imali ukuze sikwazi ukuzithengela iitenese zokubaleka ngoba asinabo abaxhasi thina,” utshilo uRubushe oqeqeshwa nguLuthando Hejana.
Emva kokungabaleki kunyaka ophelileyo, iimbaleki ziya kwiitumente ezahlukeneyo ngoba zifuna ukunyusa umgangatho phambi kokuya kwimidyarho yeembaleki emikhulu.
“Eyona nto ebendiyifuna kukunyusa isantya endibaleka ngaso ngoba ndilungiselela imidyarho efana neSanlam Marathon neSoweto Marathon,” 
utshilo uRubushe, obuyele eMdantsane nembasa emva kokubamba indawo yesithathu kwi-Elundini 10km Road Race.
“Kumnandi kakhulu kum, ndinamandla kwaye ndingatsho ndithi ndiwulungele umdyarho omkhulu onokuvela ngoku,” utshilo uRubushe, ocela inkxaso koosomashishini nakubo bonke abantu abanokunceda iimbaleki ezidinga izinto zokubaleka.
Lusikisiki – 28 May 2021- UYonela Sompepho waseMasobhuza Primiray School, eLusikisiki, ngomnye wabathathe inxaxheba emidlalweni yeqakamba yabezikolo ekuthiwa yiKFC Mini-Cricket Activation Programme. 
Emva kokunqumama kunyaka ophelileyo ngenxa yeKhorona esagqugqisa ihlabathi, inkqubo yophuhliso yeqakamba ekuthiwa yiKFC Mini-Cricket Activation ibuyile kulo nyaka.
Kwiveki ephelileyo, abantwana bezikolo zaseMpuma Koloni bafumene ithuba lokufunda nokudlala iqakamba namagqala aziwayo afana noMfuneko Ngam noZintle Mali.
Izikolo ezifumene inyhweba yokutyelelwa yiCricket South Africa ibambisene noKFC ziquka i-Old Bunting Junior Secondary School yaseNgqeleni, 
iTiyo Soga Primary School yakuCentane, iMasobhuza Primary School yaseLusikisiki ne-Esitofini Primary School yaseBizana.
Injongo yotyelelo lweCricket South Africa ibikukunika abantwana ithuba lokudlala iqakamba phantsi kweliso elibukhali leencutshwe eziyidlala kwinqanaba eliphezulu.
Konke oko bekusenziwa kubekwe phambili imiqathango yokhuseleko njengokuba ilizwe lisaphethwe mbengane yiKhorona.
Zonke izikolo bezifumene izinto zokuzikhusela kwaye isikolo ngasinye besinomntu oqinisekisa ukuba imithetho iyathotyelwa.
Umququzeleli weCricket SA, uBuhle Motshegoa, uyishiye iMpuma Koloni engawuvali umlomo ngenxa yetalente ayibonileyo.
IMpuma Koloni yenye yeendawo ezivelise abadlali abaphambili kwiqakamba eMzantsi nabazibonakalise kwihlabathi lonke abafana noMakhaya Ntini noMark Boucher.
“Siyavuya ngoba sikwazile ukuqhubela phambili neenkqubo zethu zokudlalisa abantwana ezikolweni.
Kuhle ukubabona bencumile. Siyibone sisafika lo nto apha eNgqeleni.
Wonke umntu ukuvuyele ukubandakanyeka emdlalweni weqakamba esebenzisa izixhobo ezikhoyo. 
Nangona sibadlalisile abantwana – kodwa eyona nto esemqoka kuthi kukuqinisekisa ukuba bayonwaba sibone netalente yabo, emakhwenkweni nasemantombazaneni,” utshilo uMotshegoa.
Injongo yeKFC Mini-Cricket kukukhulisa umdlalo weqakamba ngokuwutyala ebantwaneni bezikolo besebancinane, bawudlale, bawuqhele ukuze bawubone njengowona mdlalo ophambili onokubanika ikamva eliqaqambileyo.
ULebogang Manyama ubuye namagowuli amathathu emdlalweni weDStv Premiership, iKaizer Chiefs ebethe kuwo iGolden Arrows ngo’3-2 eFNB Stadium.
Isekhona intlantsi yethemba kwiKaizer Chiefs emva kokuba ibuye ngasemva yabetha iGolden Arrows ngamagowuli amathathu kwamabini (3-2) emdlalweni obutshisa eFNB Stadium ngolu rhatya. 
ULebogang Manyama liqhawe leChiefs emva lokufaka amagowuli amathathu eyedwa emdlalweni wanamhlanje. 
Le yimpumelelo yokuqala yeChiefs emva kokuba igxothe umqeqeshi wayo, uGavin Hunt, kwiveki ephelileyo okulandele ukubethwa kwayo yiBlack 
Leopards ethotyiselwe kwiGladAfrica Championship emva kokubethwa namhlanje. 
UBruce Bvuma wenze umsebenzi omhle zisuka emdlalweni ngethuba evala ibhola embi ebikhatywe nguKnox Mutizwa.
Ibhalise ebhodini kuqala iGolden Arrows ngebhola efakwe nguMichael Gumede kwisigaba sokuqala. 
Ilinganisile iChiefs ngebhola efakwe nguManyama onikelwe ibhola nguWillard Katsande – obengasadlaliswa kakhulu kusekho uHunt. 
Amaqela omabini aye kwixesha lokuphumla ebambene ngo’1-1 nangona iChiefs ibikhe yanalo ithuba lokufaka elinye igowuli. 
Iphinde yakhokela iGolden Arrows emva kwebhola efakwe ngu-Eric Mathoho ezipalini zakhe. 
UManyama ufake ugowuli lakhe lesibini emva kokunikelwa ibhola entle nguNkosingiphile Ngcobo ongene kwisigaba sesibini somdlalo.
Kuthe xa kushiyeke imizuzu engaphezulu kancinci kweshumi kuphele umdlalo, uManyama ubhakuzelise umnatha okwesithathu atsho Amakhosi anyukela kwindawo yethoba. 
Kweminye imidlalo: iCape Town City ibethe iBlack Leopards ngo’3-1, AmaZulu, abambelele kwindawo yesibini, abethe iSwallows ngo’1-0, iMamelodi Sundowns ibethe iBloemfontein Celtic ngamagowuli amabini afakwe nguPeter Shalulile, 
iBaroka FC ibethwe yi-Orlando Pirates ngo’2-1, iSuperSport United ibethe iMaritzburg United ngo’2-0, iStellenbosch ibambenge ngeqanda neTS Galaxy kanti yona iChippa United ibambene ngeqanda neTshakhuma FC.Kaizer Chiefs: Bvuma, Zulu, Cardoso, Mathoho, Frosler, Katsande, Baccus, Parker, Manyama, Nurkovic, Castro.
Amalalela: Akpeyi, Mphahlele, Agay, Kambole, Blom, Sasman, Ngcobo, Mashiane, Radebe.
Golden Arrows: Mlungwana, Sibisi, Lunga, Zuke, M.Dube, Parusnath, Ndwandwe, Mmodi, Mutizwa, M.Gumede, Makhubela.
Amalalela: Mbaeva, L.Dube, Ndlovu, Shitolo, Phiri, Mathiane, Mtshali.
Umdlali weChippa United, u-Oupa Manyisa, uwiswe phantsi emdlalweni weDStv Premiership izolo. Umfanekiso:Sydney Mahlangu/BackpagePix
Amathuba weChippa United okusinda ezembeni xa kuphela isizini ambalwa – kodwa nangani kunjalo, lisekhona elinye ithuba lokubuyela kwiDStv Premiership. 
Iqela likaMnu. Siviwe Mpengesi lizibhaqa lisengxakini emva kokungakwazi kwalo ukuqokelela amanqaku awoneleyo emidlalweni yesizini ephela ngoMgqibelo wale veki. 
Nangona iChippa United izenzele imbali kwiNedbank Cup ebethwe kuyo yiTshakhuma Tsha Madzivhandila – kodwa ayikwazanga ukuqhuba kakuhle emidlalweni ebalulekileyo yeDStv Premiership. 
Ayikho sengxakini ngenxa yokungabikho kwabadlali, mhlawumbi ingakukungena nokuphuma kwabaqeqeshi eqeleni okwenze abadlali bangakwazi ukwenzaumsebenzi ngendlela eyiyo.
Yathembisa iChippa ekuqaleni kwesini isaphethwe nguLehlohonolo Seema. Wagxothwa emva kwemidlalo emihlanu, kwangena uDan Malesela owayesuka kwiTS Galaxy. 
Wazama naye, kodwa emva kokungabikho kweziphumo ezincumisayo, wakhonjwa emnyango. 
Wafika uVladislav Heric, naye wazama – kodwa wagxothwa kushiyeke imidlalo emibini. 
UPeter Maloisane uxelele iintatheli ukuba iChippa isazimisele ukulwa emidlalweni emibini kule veki. 
Akukho nto enokuyena engako, ngaphandle kokuba amaqela angentla kuyo angabethwa.
UMaloisane uvumile ukuba iChippa incwase ukulwela ukuhlala kwiDStv Premiership ngokulwa emidlalweni yokuxabangela (PSL Playoffs) eza kudlalwa emva kokusongwa kwesizini. 
Ambalwa amathuba weChippa okubetha iSuperSport United emdlalweni wokugqibela eGqeberha ngoba nayo ifuna ukuvala isizini kakuhle. 
Yonke imidlalo yokugqibela iza kuqala ngaxeshanye ngentsimbi yesithathu. 
Akukacaci kekambe ukuba imidlalo yokuxabangela iza kuqala nini ngoba amaqela eGladAfrica asenkundleni emva kokuba iPSL yalile ukunika indebe iRoyal AM kuba iSekhukhune United, ekwindawo yesibini ingazange inikwe amanqaku wayo amathathu.
Imidlalo yeDStv Premiership:Mgqibelo: Mamelodi Sundowns vs Cape Town City @Loftus Stadium; TS Galaxy vs Kaizer Chiefs @Mbombela Stadium; Golden Arrows vs Stellenbosch @Sugar Ray Xulu Stadium, Swallows vs Baroka @Dobsonville Stadium; 
Chippa United vs SuperSport United @Nelson Mandela Bay Stadium; Orlando Pirates vs Tshakhuma FC; Black Leopards vs Bloemfontein Celtic @Thohoyandou Stadium; Maritzburg United vs AmaZulu @Harry Gwala Stadium.
Yiminyaka engaphaya kwesihlanu izinto zingahambi kakuhle kwiKaizer Chiefs. 
Lo nto ayibaphathanga kakuhle abaphathi beChiefs, ingakumbi usihlalo wayo uKaizer Motaung. 
Amakhosi agqibela ukuphakamisa indebe kusekho uStuart Baxter. 
Emva koko kwaqeshwa uSteve Komphela, uGiovanni Solinas, uErnst Middendorp noGavin Hunt – bonke boyisiwa kukunceda iChiefs. 
Aboyiswanga kukubuyisela ubunganga bayo kuphela, boyiswe nakukuyidlalisa umdlalo ocacileyo ebaleni. 
UMotaung watyala imali kwinkqubo yophuhliso kuba efuna kuveliswe abadlali abanokudlalela iChiefs ngendlela yayo. 
Ngenxa yokungaqhubi kakuhle kweChiefs, abadlali abancinane abalifumananga ithuba.
Kwanyanzeleka basasazwe kwamanye amaqela. Izinto ziguqukile ngoku. 
UMotaung uqeshe uMolefi Ntseki njengentloko yenkqubo yophuhliso (Kaizer Chiefs Youth Development Academy) ngoMvulo kule veki. 
Umsebenzi wakhe kukuvelisa abadlali bangomso abaza kubiyisa ubunganga beChiefs. 
UNtseki ufika eNaturena emva kokulaxazwa kwakhe yiSafa ngenxa yokungakwazi kwaBafana Bafana ukuya kwi-Afcon eza kusingathwa yiCameroon kunyaka ozayo.
“Siza kuvelisa abadlali abaza kubeka iKaizer Chiefs endaweni yayo ebholeni. 
Lo nto iza kuqala kubadlali abasakhulayo nabadlali kwiMultiChoice Diski Challenge. 
Abadlali esibavelisileyo baza kunyuselwa kwiqela elikhulu. Kodwa eyona nto ibaluleke kakhulu kum ngumdlali esiza naye kwiChiefs. 
Kufuneka siyazi indlela esebenza ngayo iChiefs ukuze sibe nabadlali abaqaqambileyo kwiChiefs endala,” utshilo uNtseki, ethetha eNaturena. 
Nangona izinto zingamhambelanga kakuhle kwiqela lesizwe uNtseki – kodwa ungomnye wabaqeqeshi abambalwa abafunde kakhulu ngebhola eMzantsi Afrika.
Akuphelelanga apho, usebenze nabadlali abatsha kumaqela esizwe onke. 
Ukunikwa kwakhe umsebenzi wokuvelisa abadlali yiChiefs kumfanele ngokupheleleyo. 
Ethetha ngethuba esamkela uNtseki, uMotaung uthe: “UNtseki ufike ngexesha elihle sisenza iinguqu. 
Siqinisekile ukuba siqeshe umntu olungileyo. Ungumntu osebenze kuzo zonke izigaba zebhola ekhatywayo. 
Njengokuba iChiefs igxothe uHunt kwiveki ephelileyo ngenxa yeziphumo ezibi, kukho into ethi kubuya uBaxter ebekuthiwa ufuna ukuncediswa 
nguNtseki akhe wasebenza naye kwiqela lesizwe. 
Akukacaci ke ngoku kwakwenzeka ntoni njengokuba uNtseki sele enikwe esinye isikhundla.
Namhlanje usihlalo weKaizer Chiefs, uKaizer Motaung, wamkelwe uMolefi Ntseki njengentloko yeYouth Development Academy.
Ezingena ngokuhlwa kwanamhlanje zithi iKaizer Chiefs ibhengeze igama likaMnu. 
uMolefi Ntseki ngengendoda eza kuba yintloko yeYouth Development Academy. 
OkaNtseki utyikitye isivumelwano sengqesho seminyaka emithathu yonke neChiefs. 
Ukuqeshwa kukaNtseki kuza emva kwamahum-hum abethe ndiii kwiveki ephelileyo athi uza kuba ngumncedisi kaStuart Baxter ekuthiwa uza kungena endaweni kaGavin Hunt – ogxothwe kwiveki ephelileyo emva kokuba iChiefs ibethwe yiBlack Leopards ngo’2-1 esemsileni weDStv Premiership nangona (iChiefs) ibiqale yakhokela ngegowuli. 
Iinguqu ezenziwa ngabaphathi beChiefs ngamalungiselelo wesizini ezayo emva kokuba iqhube kakubi kule sizini esongwa ngempelaveki.
“Sivuyiswa kukufika kukaMolefi Ntseki apha kwiKaizer Chiefs. Ufika ngexesha elilungileyo ngoba sizama ukwenza iinguqu ezinyanzelekileyo. 
Sicinga ukuba siqeshe umntu ofanelekileyo ngoba uzihambe zonke izigaba zebhola; ukusukela esikolweni, kwiinkqubo zophuhliso nakumaqela wesizwe,” utshilo uKaizer Motaung.
Sekulithuba elide iChiefs izingela umntu onokuphatha inkqubo yophuhliso equka amaqela wayo wabadlali abasakhulayo nelidlala kwiMultiChoice Diski Challenge. 
UMnu. Ntseki, 51, uyaziwa jiekelele ebholeni yaseMzantsi. Kutshanje uchithwe yiSafa njengomqeqeshi waBafana Bafana emva kokungakwazi ukuya kwi-Afcon ezayo. 
Kulindeleke asebenzisane nomqeqeshi ozayo futhi ibe nguye okhangela abadlali abanokudlalela iChiefs ngokokutsho kukaMotaung.
“Sizimisele ukwenza umsebenzi obonakalayo kwiinkqubo zethu zonke zophuhliso. 
Asizimiselanga ukuphulukana nabadlali abaveliswe yinkqubo yethu yophuhliso. 
Abaqeqeshi bethu bamaqela amancinci benza umsebenzi omhle kakhulu kwaye sifuna ukuyibona iqhubela phambili lo nto. 
Sifuna ukubona abadlali abasakhulayo benyuselwa kwiqela elikhulu ukuze indlela edlala ngayo iChiefs ingaguquki. 
Umfanele lo msebenzi uNtseki ngoba uyazi kakuhle ibhola yale mihla. Sinethemba lokuba uza kusebenzisana nabo bonke abaqeqeshi ukuze iqela libuyele kwindawo yalo ebholeni yaseMzantsi Afrika nakwi-Afrika yonke,” 
utshilo uMotaung, ongakhange ayiphathe ekaStuart Baxter – osenokubhengezwa njengomqeqeshi weChiefs ingaphelanga le veki.
UGavin Hunt ugxothiwe yiKaizer Chiefs. 
Ezingenayo ngorhatywa lwanamhlanje zithi Amakhosi amkhombise umnyango uGavin Hunt, ngoko nangoko! 
Isibhengezo senziwe yiKaizer Chiefs kwikhasi lonzibelelwano, uFacebook, emizuzwini embalwa egqithileyo. 
Oku kwenzeka emva kokungadlali kakuhle kweChiefs phantse yonke isizini ka-2020/21. 
Izizathu zokuchithwa kwakhe azikaziwa – kodwa Amakhosi athe akubuya enze ingxelo egcweleyo ngelinye ixesha. 
“IKaizer Chiefs isiqhawule isivumelwano sengqesho sikaGavin Hunt,” itshilo ingxelo. Izolo elinye, Amakhosi aguqiswe phantsi ngo’2-1 yiBlack Leopards esemsileni.
Phantse yonke isizini esongwayo, iChiefs yoyisakele ukuphumelela imidlalo – ingakumbi xa idlala namaqela amancinci. 
Phantsi kwegama lakhe uHunt, uqeqeshe emidlalweni engamashumi amane anesine. 
Uphumelele ishumi elinambini qha, uphulukene neshumi elinesihlanu waze wadlala ntanganye kwelishumi elinesixhenxe. 
UHunt waqeshwa yiChiefs ekuqaleni kwesini emva kokugxotha uErnst Middendorp – kodwa zange ikwazi ukuthenga abadlali ngenxa yesigwebo seFifa. 
Nangona egxothiwe, uHunt ukwazi ukuyibeka endaweni entle kakhulu iChiefs emidlalweni yeCAF Campions League.
Indebe yeGladAfrica Championship.
Nangona iRoyal AM ivale isizini ikwindawo yokuqala kwiGladAfrica Champions – kodwa ayithwaliswanga isithsaba njengeentshatsheli futhi 
akukabikho nesiqinisekiso esithi iza kunyukela kwiDStv Premiership kwisizini ezayo. 
Emdlalweni wokugqibela, iRoyal AM ibambene ngo’1-1 neCape Town All Stars. 
Kanti yona iSekhukhune United ekwindawo yesibini ingombe iJDR Stars ngo’3-1. 
Emva kwemidlalo yokugqibela, omabini amaqela abange ngelithi aziintshatsheli. 
Yalile iPremier Soccer League ukunika iRoyal AM indebe kuba isithi kusekho umba weSekhukhune ongekasonjululwa. 
Ingxaki yaqala emdlalweni owawuphakathi kwePolokwane City neSekhukhune kwinyanga yoMqungu kulo nyaka.
Ingxelo ithi iPolokwane yophula umthetho wePSL onyanzelisa inani elithile labadlali abangaphantsi kwamashumi amabini anesithathu emdlalweni. 
Ikomiti yoluleko yoxutha amanqaku amathathu kwiPolokwane – kodwa isimanga, loo manqaku zange anikwe iSekhukhune eyabethwa ngo’1-0 kula mdlalo. 
Yabhena iSekhukhune. Saphumelela isibheno sayo – kodwa isimanga esenzekayo, iPSL zange iwabale amanqaku wayo amathathu. Kukho loo 
ngxubakaxaka ekulindeleke ukuba isonjululwe yinkundla emva kokuba iPSL ingazithobelanga iziphumo zenkqubo yesibheno.
Noxa iSekhukhune ikwindawo yesibini – kodwa ithi yiyo efanele ukuya kwiDStv Premiership ngoba inamanqaku amathathu iPSL esawankonyileyo. 
Asicaci esona sizathu esibangele iPSL ingayiniki amanqaku wayo iSekhukhune. 
Oku kunyanzele iSekhukhune ibhenele enkundleni ukuze inikwe amanqaku wayo amathathu. 
Ingqonyela yeSouth African Football Association (Safa), uTebogo Motlanthe, uthe iPSL kufanele isithobele isigqibo esathathwa kwinkqubo yezibheno ngoba esa sigqibo ngeke siguqulwe. 
“Isigqeba esiphethe iPSL asikwazi ukuguqula isigqibo senkqubo yoluleko. Yinkundla enokuyenza lo nto,” utshilo uMotlanthe.
Inkulumbuso yeMpuma Koloni, uLubabalo Mabuyane no-Azinga Fuzile, obelungiselela ukuntingela eMelika. Umfanekiso: Uthunyelwe
Imbethimanqindi yaseMpuma Koloni ephambili, uAzinga “Golden Boy” Fuzile, intingele eMelika – apho iyokulungiselela umlo obalulekileyo. 
UFuzile, 24, uzimisele ukumbetha anxile anxile uMartin Ward aza kulwa naye eLas Vegas ekuseni ngeCawe. 
Le mbethimanqindi yaseDuncanvillage ifulathele uMzantsi Afrika iphelekwa nguTeris Ntuthu – umthelekisi ophethe iRumble Boxing Africa Promotions. 
Uhambe kakuhle kekambe uFuzile ngoba unikwe amazwi enkuthazo yiNkulumbuso yaseMpuma Koloni, uMnu. 
Oscar Lubabalo Mabuyane, emnqwenelele okuhle kodwa eluhambeni lwakhe.
Umlo ophakathi kukaFuzile noWard ungokufumana ilungelo lokulwela intshinga ye-IBF junior-lightweight. 
Ngaphandle kwamathandabuzo, uFuzile zimvuyisile iindaba zokunikwa kukaMnu. Mzamo Njekanye amaphephamvume okungena eMelika. 
Ebeshiyekile yena ngoba enganikwanga ilungelo lokungena eMelika enemiqathango engqingqwa ngelixesha leKhorona.
UNjekanye uza kuqinisekisa ukuba imbethimanqindi yakhe iya emfazweni ngeCawe ikwisimo esiyilungeleyo. 
“Ndivuye kakhulu emva kokufumana imvume yokuya eMelika. 
Nayo inkwenkwe yam yonwabile ngoba iyazi ukuba ndiza kuba secaleni kwayo xa isilwa. 
Amalungiselelo sawagqiba kudala. Kudala sazilungiselela kwaye ndisatsho, umlo siwulungele. 
Siyokulwela impumelelo eMelika,” utshilo kumajelo eendaba uNjekanye phambi kokufulathela uMzantsi Afrika.
Nangona uFuzile esabethwe kanye nguShavkat Rakhimov – kodwa kwakufuneka azimisele ngoba uWard akalilo ifokofoko. 
Phantsi kwegama lakhe uWard, 29, uwise amadoda alishumi elinanye emilweni engamashumi amabini anesine, ubethwe komnye waze wadlala ntanganye kwemibini. 
Yena uFuzile uwise amadoda asibhozo emidlalweni yakhe elishumi elinanye. 
“Uyimbethimanqindi enenqindi elihle, ephephayo futhi ekwaziyo ukuzikhusela – kodwa ndiza kuba ngaphezulu kuye,” utshilo uWard kwiNation phambi komlo.
Ubuyele kwiCape Town City kwakhona uEric Tinkler njengomqeqeshi wayo omtsha.
Emva kokushiya iCape Town City kwisizini ka-2016-17, uEric Tinkler ubuyele kuyo ekuqaleni kwale veki. 
UTinkler, 50, uzibophelele kwiqela laseKapa emva kokugxothwa kukaJan Olde Riekerink ngenxa yeziphumo ezingancumisiyo. 
Yena uTinkler ubuyela ebholeni emva kokudinga umsebenzi iinyanga eziliqela ukuseka oko wagxothwa yiMaritzburg United ebiyiqeqesha ekuqaleni kwesizini eqhubekayo. 
Akothusanga ukubuyela kwakhe kwiqela likaJohn Comitis ngoba kulapho uTinkler waphumelela indebe yeTelkom Knockout okokuqala njengomqeqeshi. Uthembise ngokuphumelela ezinye iindebe kwiCity.
“Kundichulumancise kakhulu ukubuyela kwiCape Town City. 
Ndaqhuba kakuhle kakhulu apha ngo-2016 kwaye ndiseneenkumbulo zezinto esazenzayo. 
Liqhube kakuhle iqela naphantsi kukaBenni McCarthy ngoba liphumelele indebe yeMTN8. 
Kodwa ke ngoku, ndibuyile kwaye ndifuna ukuphumelela ezinye iindebe. Inawo amandla okuyenza lo nto iCape Town City,” utshilo uTinkler.
Njengokuba uTinkler efike isizini seyisongwa, akulindelekanga nto kakhulu kuye emidlalweni eshiyekileyo ngaphandle kokuqinisekisa ukuba iCape Town City ibethelela indawo yayo kwiTop 8. 
Nangani kunjalo, umqeqeshi unezinto afuna ukuzibethelela ebadlalini bakhe abaza kufika phambi kokuqala kwesizini elandelayo. 
“Sifuna ukuguqula indlela abacinga ngayo abadlali abaza kwiCape Town City. Kufuneka baqonde ukuba iCape Town City ayoleli yokuya kumaqela abhetele ngoba liqela elifuna ukuphumelela iindebe. 
Abadlali kufuneka beze kuyo benalo nto ezingqondweni zabo,” utshilo uTinkler.
Izinto zamhambela kakubi umqeqeshi ogxothiweyo mhla iCape Town City yabethelwa ekhaya ngo’5-1 ngaMaZulu aqeqeshwa nguMcCarthy – enye yezinto ezabhenca ukungalawuleki kakuhle kwabadlali. 
Emva kokushiya iCape Town City, uTinkler waphumelela indebe yeMTN8 kwiSuperSport United awayisa kwisigaba sokugqibela seConfederation Cup kwangonyaka omnye.
Umqeqeshi weqela lesizwe loMzantsi Afrika labadlali abaselula, uDavid Notoane, uwabizile amagama wabadlali abangamashumi amabini anesihlanu aza kuya nabo emidlalweni ye-Olimpiki. 
Kwiveki ezayo, uMzantsi Afrika (Under-23) kulindeleke ube yinxalenye yetumente yamazwe afana neBrazil, iArgentina neKorea eza kubanjelwa eDubai ukusukela ngomhla wesihlanu ukuya ngoweshumi elinanye kwinyanga yeSilimela. 
UNotoane uya kusebenzisa itumente eqala kwiveki ezayo njengesixhobo sakhe sokulola amakhwenkwe wakhe phambi kokuya eJapan eza kusingatha imidlalo ye-Olimpiki kulo nyaka.
Abadlali abachongiweyo ngumxube wabadlali abadlalela amaqela alapha eMzantsi Afrika namanye aseYurophu. 
“Itumente esiya kuyo eDubai iza kuba sisiqalo samalungiselelo wethu wemidlalo ye-Olimpiki,” utshilo uNotoane, emva kokubhengeza amagama wabadlali azimisele ukulwa ngabo eJapan kwindibano ebiseGoli ngoLwesibini. 
Okusemqoka kumqeqeshi kukuzama ukudibanisa abadlali bakhe abadlala eMzantsi Afrika nabo badlala kumazwe ohlukeneyo eYurophu ixesha lisamvumela. 
Abadlali boMzantsi Afrika baza kufumana uvavanyo lokwenyani njengokuba beza kudibana neBrazil, iKorea ne-Argentina ngoba loo mazwe anabadlali abasemgangathweni ophezulu.
“Siza kuzama ukusebenzisa itumente esiya kuyo njengeqonga lokudibanisa abadlali abasuka phesheya nabalapha ukuze siqinisekise ukuba sihamba sineqela elomeleleyo. 
Sinethemba lokuba sakubafumana bonke abadlali abachongiweyo ngoba lo nto iza kusinika ithuba lokujonga ukulungelwa kwethu imidlalo ye-Olimpiki,” utshilo uNotoane. 
Amazwe ehlabathi aza kudibana eJapan emidlalweni ye-Olimpiki ekulindeleke iqale ngomhla wamashumi amabini anesithathu kwinyanga yeKhala ukuya ngomhla wesibhozo kweyeThupha nangona kukho abantu abathi mayimiswe ngenxa yeKhorona.
Umdlali webhola ekhatywayo, uEsam Ngqumshe, nomqeqeshi wakhe omtsha we-Ayakha Stars. 
Ngethuba iqala ukudlala ibhola ezitalatweni intwazana yaseMandela, eMthatha, zange icinga ukuba ngenye imini iza kudlala ibhola kwinqanaba eliphezulu. 
Oku kwenzeke kuEsam Ngqumshe, 12, odlalela iqela elikwiSafa Sasol Women’s League ekudlala kuyo amaqela ephondo leMpuma Koloni. 
UNgqumshe, oyifolosi eyingozi phambi kweepali, uthathwe liqela lebhola ekhatywayo ekuthiwa yi-Ayakha Stars emva kokuziqaqambisa kwakhe 
kwiJubase Academy – eyasungulwa nguHoseya Jubase kwiminyaka egqithileyo eMandela. 
Yifolosi eza kunceda uMzantsi Afrika ngenye imini uNgqumshe ukuba uqhubela phambili nendlela adlala ngayo. 
“Kumnandi ukudlala ibhola ekhatywayo,” utshilo uNgqumshe, ngokukhulu ukuzithemba ethetha neli phephandaba.
“Ndiqale ukudlala ibhola esitalatweni apha eMandela phambi kokuya kwiJubase Academy. 
Kundivuyise kakhulu ukuthathwa yi-Ayakha Stars ngoba bendingazazi ukuba ndakude ndifike kwinqanaba endikulo. 
Ndamkelwe kakuhle kuyo kwaye nomqeqeshi uthi ufuna ukundibona ndiphumelele,” utshilo uNgqumshe. 
Kule sizini, uNgqumshe uthi sele efake amagowuli amane emidlalweni emihlanu. 
Ngumsebenzi omhle kakhulu lowo kwaye uyamkhuthaza ngoba ufuna ukudlalela iqela lesizwe. 
“Ndifuna ukudlalela aBanyana Banyana ebomini bam,” utshilo uNgqumshe, owothuse abantu abaninzi kuquka nomama wakhe. 
Inkqubela eyenziwe yile ntwazana efunda uGrade 6, eSiyalakha Christian School, izise uvuyo emzini wakwaNgqumshe.
“Ewe, umntana wam uyayidlala ibhola. Abantu abaninzi bathi uyidlala ngathi yinkwenkwe. 
Le yokuba uyintombazana abayithembi ncam. Kuyandivuyisa ukudlala kwakhe ibhola ngoba bendikade ndisithi yinto nje yasesitalatweni. 
Sothukile xa enyukela kwizinga eliphezulu,” utshilo umama wakhe, uNosipho Ngqumshe. 
Ukuntshula kwabadlali abanetalenye abafana no-Esam kunika ithemba ebholeni yaseMzantsi Afrika yamanenekazi kwaye kumnandi ngoba ngoku kukho iHollywoodbets Super League eza kubalungiselela imidlalo yehlabathi. 
Umqeqeshi we-Ayakha Stars, u-Ayakha Gqoboka, uthi u-Esam ngumdlali onesiphiwo sokudlala ibhola futhi uzimisele. 
“Izinto endimfundisa zona zizinto ezibalulekileyo ebholeni,” utshilo uGqoboka.
ULuthando Mbumbulwana, oza kulwa no-Innocent Mantengu, ukhatshwe ngamazwi wenkuthazi ngusodolophi waseNyandeni Local Municipality, uMnu. 
Mesuli Ngqondwana, phambi kokuya eGoli. 
Imbethimanqindi yaseLibode, uLuthando Mbumbulwana, ithi izimisele ukuya eGoli ibuyele ekhaya nentshinga emva komlo wangomso. 
UMbumbulwana ukuthethe oku phambi kokundulukela kwiphondo laseGauteng – apho aza kuvana amandla no-Innocent Mantengu emlweni wentshinga yeJunior Featherweight onemijikelo elishumi elinambini. 
Le mbethimanqindi yaseBuntingville, eLibode, izimisele ukubuyisela isidima samanqindi e-O.R.Tambo ngokususa uMantengu phambi kwayo ibuye nebhanti ngoba oko kwakuyibeka endaweni entle kumanqwanqwa amanqindi kukhuthaze nezinye eMampondweni.
“Ubaluleke kakhulu umlo endiya kuwo ngoba uza kundinceda mna njengembethimanqindi. Okwesibini, ubalulekile umlo kule ndawo endiphuma kuyo yase-O.R.Tambo Municipality. 
Ayikho intshatsheli kule ndawo yethu. 
Onke amadoda aneetayitile ahamba kudala. 
Ngoku kuyanyanzeleka ndiphumelele ukuze kubekho into ekhoyo apha e-O.R.Tambo”, utshilo uMbumbulwana, ngokuzithemba emva kokudibana nosodolophi waseNyandeni Municipality.
Nangona efuna impumelelo eSandton Convention Centre – kodwa uMbumbulwana uyakwazi ukubaluleka kokuzilungiselela. 
Amalungiselelo ahamba kakuhle.
Ndakhe ndambona uMantengu esilwa intshinga noSonjica. 
Akukho nto endingayibalula eyingozi.
Ndiyokuthatha ibhanti ndize nalo e-O.R.Tambo, ukuze kuphuhle umdlalo wamanqindi kule ndawo. 
Ukuphumelela kwam kuza kuhlahla indlela yabeza emva kwam abasafuna ukukhula emdlalweni wamanqindi. 
Umsebenzi wam kukuya phaya ndibuye nebhanti,” utshilo uMbumbulwana.
Ekuqaleni kweveki, usodolophi waseNyandeni, uMnu. Mesuli Ngqondwana, uthe: 
“Singumasipala sivuya kakhulu ngoba le nto ithi kulutsha: ukuba sezilalini, akuthethi kuthi abantwana bethu abanakuwafumana amathuba okuziphuhlisa kwezemidlalo. 
Kufuneka babone ukuba xa uzimisele, kubakho iziphumo ezifana nezi zikaLuthando. 
Nokuba akaphumelelanga – kodwa sicinga ukuba wonke umntu unomnqweno wokufikelela kwinqanaba akulo.” 
Phantsi kwegama lakhe, uLuthando uphumelele ishumi elinanye lemilo, wabethwa kwemithandathu.
UDeon Hotto we-Orlando Pirates no-Abdelilah Madkour weRaja Casablanca emdlalweni weCAF Champions League namhlanje eStade Mohamed V. 
Linye jwi ngoku iqela lebhola ekhatywayo eliza kumela uMzantsi Afrika emidlalweni yeCAF, yiKaizer Chiefs. 
Oku kwenzeka emva kokuba i-Orlando Pirates iphume ebaleni isophisa emva kokuvuthululwa ngamagowuli amane eqandeni (4-0) yiRaja Casablanca emdlalweni weCAF Confederation Cup obubanjelwe eState Mohamed ngolu rhatya. 
Yona iMamelodi Sundowns ikhutshwe yi-Al Ahly kwiChampions League emva kokubambana ngegowuli elinye macala eLucas Moripe Stadium izolo. 
Nangona iChiefs ibethwe ngo’3-0 yiSimba SC izolo – kodwa ngoba iphumelele ngo’4-0 eGoli, iye yakwazi ukudlulela phambili kwiCAF Champions League.
AmaBhakaniya aye eMorocco kungekho themba ncam ngoba khange akwazi ukuyithintela ingalifumani igowuli iRaja Casablanca emdlalweni wokuqala ophele ngo’1-1 eGoli kwiveki ephelileyo. 
Into ebifuneka kwiqela likaJosef Zinnbauer ligowuli kwangoko emdlalweni wanamhlanje yakugqiba ivala emva. 
Ayenzekanga lo nto emva kokuba uSiphesihle Ndlovu ekhabe ibhola engenamandla ebanjwe lula kakhulu ngu-Anas Zniti emzuzwini wesithandathu kwisgaba sokuqala. 
Emva koko, uBen Malango uyibeke endaweni entle iRaja ngebhola ayifumene ku-Omar Arjoune.
Ufake igowuli lesibini uZakaria El Wardi ngebhola esuke kuSoufiane Rahimi. 
Emva kwemizuzu embalwa, uMalanga ufake igowuli lakhe lesibini – kwatsho kwaphela neyona ntlantsi encinci yethemba kwiBucs. 
Ukungena kukaGabadinho Mhango noNkanyiso Zungu kube nefuthe elincinci kakhulu emdlalweni ngoba iPirates ibisukelwa yiRaja Casablanca. 
Ekugqibeleni, iPirates ayikwazanga nokufumana neli lokubika igowuli eCasablanca. 
Iphele kanjalo indlela yePirates kwiConfederation Cup emva kokubethwa ngo’5-1 xa kudibene amagowuli wemidlalo yomibini.
Umqeqeshi we-Al Ahly, uPitso “Jingles” Mosimane, ubuyele kwilizwe lakwaFaro ekhathazekile ngenxa yabalandeli beMamelodi Sundowns abamthuke ngonina. 
Oku kwenzeke phambi komdlalo weCAF Champions League obuphakathi kweSundowns ne-Al Ahly ophele ingu’1-1 eLucas Moripe Stadium elanga phezolo. 
Iqela likaPitso liye ladlulela phambili ngoba liyibethe ngo’2-0 iSundowns emdlalweni obuseCairo kwiveki ephelileyo. 
Abalandeli beSundowns bashicelelwe ngomnxeba ophathwayo betherhe phambi kweBhasi ebikhwelise abadlali be-Al Ahly bebephethe amaphekepheke amakhalibhothi abhalwe izithuzo ezijoliswe kuPitso. 
Emva komdlalo, uPitso uvakalise ukukhathazeka kwakhe yindlela aphatheke ngayo elizweni lakhe. 
Ukusukela oko wathatha iintambo njengomqeqeshi we-Al Ahly, uPitso ebeqala ukubuyela eMzantsi Afrika.
“Ndiye ndaphazamiseka kakhulu emoyeni wam xa ndibona abantu bephakamise amakhalibhothi andithuka ngomama. 
Ndizibuze umbuzo: Yintoni endingayenzanga (kwiSundowns) ukuze ndingahlonipheki ngolu hlobo? 
Kodwa ke ndiyazazi izinto zebhola. 
Ndiyamazi umntu owenza le nto kwiSundowns. Kuninzi endingakuthetha kodwa ke sobe ndithethe,” utshilo uPitso, obenxubile noxa iAl Ahly iyifumene into ebiyifuna eMzantsi Afrika. 
Emva kokushiya iSundowns kunyaka ophelileyo, kwabakho iingxelo ezithi bekukho ukungaboni ngasonye phakathi kwakhe nabantu abathile. 
“Ndifumene imiyalezo emibi kakhulu ukusukela oko ndifikile eMzantsi Afrika. Lo miyalezo ibisuka emntwini okwiSundowns – hayi abalandeli bayo. 
Kukhe kwakho nezinto ezibhaliweyo ezisuka emagqwetheni ezimalunga nendlela endahamba ngayo. 
Ezo izinto ndizibekele incwadi yam kwaye zakubaliswa ngenye imini,” utshilo uPitso.
Ngentsasa yanamhlanje, iSundowns isixolisele isenzo esibi esenziwe ngabalandeli bayo kuPitso Mosimane. 
“Sifumene izikhalazo ezingokuziphatha kakubi nezithukho ezikhutshwe ngabalandeli beSundowns. 
Abalandeli beSundowns akufanelanga bageze okanye bathuke nokuba ngubani ngendlela abenze ngayo ngoba oko kuyakhabana nendlela yokuziphatha kwethu. 
Siyaxolisa kwi-Al Ahly nakubo bonke abachaphazelekileyo,” itshilo igxelo ebhaliweyo, elebele ngelithi iSundowns iza kuba khangela bonke abathuke uPitso futhi iza kubathathela amanyathelo. 
Eminyakeni esibhozo, uPitso uncede iSundowns yaphumelela iindebe ze-Absa Premiership, iTelkom Knockout, iNedbank Cup, iCAF Champions League neSuper Cup. 
Ungumqeqeshi wokuqala omnyama ophumelele indebe yeChampions League kwabini eMzantsi Afrika kwaye usecicini lokuya kwiFIFA Club World Cup okwesithathu.
Inkondekazi yaseSheshegu eDutywa, uNocingile Matiloshe (100), nobebhiyozela ukugqiba ikhulu leminyaka ezelwe, uthi eyona mfihlelo yakhe emenza abe usaphila nanamhlanje kukuba akakuxabisanga ukulala.
Inkondekazi yakwaMatiloshe kwilali yaseSheshegu eDutywa ngethuba ibhiyozela iminyaka elikhulu.
UMatiloshe uthi xa eye kwagqirha ufika kwakhe abeke ibhegi aququzele njengesiqhelo, kwaye kusa zithomalele iingqaqambo. 
Uthi ukulala kokona kumgulisayo. Le nkondekazi, nebizwa ngesiduko sayo uMaGqunu, kwizigulo zonke ezikhoyo ezihlasela abantu abadala sinye kuphela, sesamathambo, nesenza kube nzima kuye ukulala ngamacala, nathi kuba ngcono xa elele ngomqolo.
Inkondekazi yakwaMatiloshe kwilali yaseSheshegu eDutywa ngethuba ibhiyozela iminyaka elikhulu UMFANEKISO: UTHUNYELWE
UMaGqunu uthi amanina ale mihla asakhulayo ukuze afikelele nawo kule minyaka akuyo kukulandela la ndlela yabo yakudala, le yokusebenza nzima ifana nokuhlakula, lingaphumi ilanga ilele intombi, kwanokolusa imfuyo “ hayi lo mchamzo wenzekayo”.
UMaGqunu kambe esaphilile usakhumbula nohlobo awadibana ngalo nomyeni wakhe uDlamini ngaloo minyaka. 
“Wayekhwele ihashe ngolo suku kusekuseni ndiphuma ekhaya, wamisa ihashe lakhe, wathi molo ntombi, uyaphi? Wathi kuphi kowenu, ndamxelela, akathetha nto wahamba. 
Kwakusa ndabona amadoda amabini ehleli ecaleni kothango, wabe ekhona nalo mfana ebendithethisa izolo. 
Bafika ndibopha iinkabi zasekhaya ndiyokukha amanzi emlanjeni eNqabarha.”
“Ndaqaphela uthando ndiququzelelwa ekhaya ngolo suku, into engaqhelekanga kanti bayayazi bandendisela kulo mfana sabe singazani,” utshilo uMaGqunu.
Nangona nje le nkondekazi, ingasenawo namazinyo inezisini ngenxa yokuguga, kunjalo usakwazi ukutya umngqusho neenkobe, ithi iye iziqhekeze iinkobe izenze iingceba xa izitya. 
Uthi ukutya iirayisi akanokuba salunga.
Uqhube wathi uzele kade emva kweminyaka emihlanu endile yabe indoda izula esithubeni. 
Uthi waqala ngamawele emva kokokusokola. Uthi elinye wayelibeleka emqolo, elinye iwele alifake e-emeleni xa eyokukha amanzi.
UMaGqunu unabantwana abasibhozo kubo kukho amawele amathathu. 
Abazukulwana bakhe bayi28, ze isizukulwana sibe li-13.
Enye yeentombi zale nkondekazi encokole nephephandaba I’solezwe nguLebethu. 
Uthi kuninzi abakufunda kumama wabo kuba besafunda nangoku. “Sisesemizini yethu nangoku ngenxa yokufunda kumama, imbeko, ukuthobela 
kwanokuhlonipha indoda sakopa kuye ngohlobo awayehlonipha ngalo utata wethu.”
“Wayesixelela ukuba apha ekhaya asinandawo, masingagcwalisi iziko lakhe, masiye emizini. 
Senda ke sisendiselwa ebantwini esingabaziyo, sisekubo ke nangoku,” utshilo uLebethu.
Kwangolu suku lwale nkondekazi, kuphiwe oomakhulu abangamashumi amabini (20) iingubo zokulala zobusika nguMasipala wabo uMbhashe, ngeenjongo zokuvuyisana nale nkondekazi.
SOUTH AFRICA -Lusikisiki – 28 May 2021- UYonela Sompepho waseMasobhuza Primiray School, eLusikisiki, ngomnye wabathathe inxaxheba emidlalweni yeqakamba yabezikolo ekuthiwa yiKFC Mini-Cricket Activation Programme. 
Emva kokunqumama kunyaka ophelileyo ngenxa yeKhorona esagqugqisa ihlabathi, inkqubo yophuhliso yeqakamba ekuthiwa yiKFC Mini-Cricket Activation ibuyile kulo nyaka. 
Kwiveki ephelileyo, abantwana bezikolo zaseMpuma Koloni bafumene ithuba lokufunda nokudlala iqakamba namagqala aziwayo afana noMfuneko Ngam noZintle Mali. 
Izikolo ezifumene inyhweba yokutyelelwa yiCricket South Africa ibambisene noKFC ziquka i-Old Bunting Junior Secondary School yaseNgqeleni, iTiyo Soga Primary School yakuCentane, iMasobhuza Primary School yaseLusikisiki ne-Esitofini Primary School yaseBizana.
Injongo yotyelelo lweCricket South Africa ibikukunika abantwana ithuba lokudlala iqakamba phantsi kweliso elibukhali leencutshwe eziyidlala kwinqanaba eliphezulu. 
Konke oko bekusenziwa kubekwe phambili imiqathango yokhuseleko njengokuba ilizwe lisaphethwe mbengane yiKhorona. 
Zonke izikolo bezifumene izinto zokuzikhusela kwaye isikolo ngasinye besinomntu oqinisekisa ukuba imithetho iyathotyelwa. 
Umququzeleli weCricket SA, uBuhle Motshegoa, uyishiye iMpuma Koloni engawuvali umlomo ngenxa yetalente ayibonileyo. 
IMpuma Koloni yenye yeendawo ezivelise abadlali abaphambili kwiqakamba eMzantsi nabazibonakalise kwihlabathi lonke abafana noMakhaya Ntini noMark Boucher.
“Siyavuya ngoba sikwazile ukuqhubela phambili neenkqubo zethu zokudlalisa abantwana ezikolweni. 
Kuhle ukubabona bencumile. 
Siyibone sisafika lo nto apha eNgqeleni. 
Wonke umntu ukuvuyele ukubandakanyeka emdlalweni weqakamba esebenzisa izixhobo ezikhoyo. 
Nangona sibadlalisile abantwana – kodwa eyona nto esemqoka kuthi kukuqinisekisa ukuba bayonwaba sibone netalente yabo, emakhwenkweni nasemantombazaneni,” utshilo uMotshegoa.
Injongo yeKFC Mini-Cricket kukukhulisa umdlalo weqakamba ngokuwutyala ebantwaneni bezikolo besebancinane, bawudlale, bawuqhele ukuze bawubone njengowona mdlalo ophambili onokubanika ikamva eliqaqambileyo.
IINCWADI zamabali ezikwikhulu lamawaka (100 000) kumaziko ophuhliso lwemfundo yoonomngqushwana (Early Childhood Development) angamashumi amane (40) kuKomani, eMonti nakwilali yaseMonti iTsholomnqa.
Lo ngumsebenzi oza kwenziwa liphulo iYizani Sifunde kulo nyaka, enjongo zalo ikukuqubisana nemiqobo ethintela ukwazi ukufunda nokubhala. 
Eli phulo lixhaswa yiLiberty Community Trust kwaye limiliselwa ngentsebenziswano yiNal’ibali, Book Dash kwaneWordworks.
Iphulo lokukhuthaza ukufunda nokwabelana ngamabali kubantwana baseMonti nakuKomani UMFANEKISO: UTHUNYELWE
Eli phulo ligxile ekuxhaseni abantwana kula maziko, ngokusebenzisana nabazali kwakunye nootitshala babo, ukufaka umfutho wokuthanda ukufunda kwanasekwabelaneni ngamabali.
“Wonke ubani kuthi ungumbalisi webali ngokohluka kweendlela, yaye ukufunda nokubalisa amabali kungasesona sixhobo siyimfihlo soMzantsi Afrika. 
Ukufunda nokwabelana ngamabali nabantwana abancinane ngundoqo ekuhlahleni ifolo kulwimi abaza kulidinga ekufundeni ukufunda nokubhala emva kwethuba.
“Kunganceda nasekuqondeni kwanophuhliso lweemvakalelo. 
Kodwa kuko konke, ukuthatha ixesha ufunde kwaye wabelane ngamabali nabantwana bethu kwenza uzive kamnandi,” utshilo uYandiswa Xhakaza, iNgqonyela yeNal’ibali.
Iphulo lokukhuthaza ukufunda nokwabelana ngamabali kubantwana baseMonti nakuKomani.
Uphandosifundo lubonisa ukuba abafundi bakaGrade 4 abakwi-78% abakwazi ukunambitha into abayifundayo kwaye phantse umntwana omnye, kwabo bathathu ezilalini, abakwazi ukufunda nokubhala.
Eli phulo lijolise ekukhuthazeni ukufunda nokubalisa amabini ekhayeni nakwiindawo zoluntu ukunceda ukuqinisa izakhono zolwimi, ngokokuthetha nangokokubhala, ebantwaneni.
NOXA nje eMpuma Koloni kukho imisebenzi emitsha eyi-65 000 kwikota yokuqala ka2021, eli phondo lelona lineqondo eliphezulu kwintswelongqesho eMzantsi Afrika.
Kwiziphumo zohlolo lweqondo lwemisebenzi ezikhutshwe liZiko leeNkcukacha Manani loMzantsi Afrika (Stats SA) kule veki, iMpuma Koloni ineqondo eliphezulu lentswelongqesho ngo-43.8% kwikota yokuqala ka2021, ube wona uMzantsi Afrika uphela uneqondo lentswelongqesho elikwi-32.6%, kweli xesha linye. 
Oku kuthetha ukuba iphondo laseMpuma Koloni logqitha nelizwe liphela ngokweqondo lentswelongqesho.
Iphondo lesibini ngokwentswelongqesho yiFreyistata ngo-35.6%, ze kwindawo yesithathu ibeyiRhawutini ngo-34.4%.
Iqondo lentswelongqesho liphezulu eMzantsi Afrika ingakumbi eMpuma Koloni UMFANEKISO: Timothy Bernard
Inani labantu abangaphangeliyo eMzantsi Afrika lonyuke ngamawaka asibhozo ukuya kwi-7.2 million, ze inani labantu abakruqukileyo ekufuneni imisebenzi lonyuka nge-201 000 (okanye i-6.9%). 
Kodwa inani labantu abangalungelanga marike lehlile nge-38 000.
Iqondo lentswelongqesho kubantu abatsha likwi-46.3% logama iqondo lentswelongqesho kwabo bathweswe izidanga eyunivesithi likwi-9.3%. 
La ngamani aphume kuhlolo lweqondo lwemisebenzi kwikota yokuqala ka2021.
Umsebenzisi kaFacebook ozibiza ngoKuhle Mbiko ubhale kuFacebook wakhe kule veki esithi: “EASTERN CAPE ukhangela umsebenzi ide ibengumsebenzi wakho ukhangela umsebenzi”. 
Oku kuthetha ukuba, ngokukaMbiko, kwiphondo laseMpuma Koloni ubani ukhangela umsebenzi de afane nomntu olinde uNxele ngenkqu.
Kunyaka ophelileyo urhulumente wephondo, ngokomlomo kaMphathiswa wePhondo kwiSebe lezeZimali noPhuhliso loQoqosho, uMlungisi Mvoko, wabhengeza ukuba iphondo liphulukene ne-R23.9 billion (esisabelomali esivela kwiSebe lezeZimali kuZwelonke) ukusukela ngo2011, ngenxa yabantu abashiya eli phondo beyokufuna amadlelo aluhlaza kwamanye amaphondo.
Kodwa urhulumente waseMpuma Koloni uvakalise ukuba uyakwamkela ukuthoba iqondo lentswelongqesho ukusuka ku-47.9% kwikota yesine ka2020 ukuya kwi-43.8% kwikota yokuqala ka2021.
“Urhulumente waseMpuma Koloni oku ukubona njengokusabela koqoqosho lwethu, okuchaza ukuswabuluka kwemarike emva kokuvalelwa yiCOVID-19. 
Njengorhulumente waseMpuma Koloni, sixakekile luxanduva lokukhulisa uqoqosho nokudala imisebenzi sikhokelwa siSicwangciso sePhondo sokuVuselela uQoqosho,” utshilo uMvoko kule veki.
Liyaqhuba sithetha nje kwinkundla yamatyala eMonti ityala lendoda egama linguAyanda Matika (52) ojongene netyala lokubulala ngokungenalusini owayencuma naye uBusisiwe Ngwadla owayeneminyaka engamashumi amathathu anesibhozo ngethuba ebhubha ngo2019.
UBusisiwe Ngwadla waseAmalinda owabulawa ngokungenalusini ngowayethandana naye uAyanda Matika.
Eli tyala liqale ngoMvulo kule veki kwaye liqhube iveki yonke.
UMatika oko wangena ngenyanga yoKwindla ngo2019 eziseleni akazange ayifumane ibheyile.
Ukubulawa kukaNgwadla kwashiya uluntu lungawuvali umlomo ngenxa yombono owawumbi kwaye umasikizi uzula kumakhasi onxibelelwano.
UNgwadla, wabhaqwa endlwini yakhe kudederhu lweeflethi eEmerald Sky eAmalinda enamanxeba aliqela kumzimba wonke kwaye sele ebhubhile, eze, nendlu ibomvu ligazi. Esi sehlo senzeka kweyoMdumba 2019 emini.
Esi sehlo saqatshelwa ngabahlali bezi flethi emva kokumane besiva isikhalo ecela uncedo ongasekhoyo. 
Abahlali bathi besiya uyokuhlangula sabe isikhalo sele sithe cwaka.
Ngokwengxelo, ukubulawa kukaNgwadla kulandela emva kokuba unyana kaNgwadla waxelela uMatika ukuba unina unenye indoda ancuma nayo eMonti. 
UMatika wabuya eseKapa.
Emva kokwenza awakwenzayo kwixhoba waphindela eKapa nowavela emva kwenyanga ukuze abe uyabanjwa.
NOXA nje phantse omnye kwabo balishumi abafikisayo eMzantsi Afrika ebhubha ngenxa yokuzibulala, umngcipheko ungaphaya kokuqonda kulutsha oluguquke ngokwesini (transgender), noluye lungafumani nkxaso oluyifunayo.
Ukuguquka ngokwesini (transgender) kuxa ubani eziva engakhululekanga ngokwesini sakhe sokuzalwa, ze aguqukele kwesi angazalwanga esiso.
Ukungcikivwa kwabantu ngenxa yesini sabo akwamkelekanga, batsho abasemagunyeni UMFANEKISO: USELUGCINWENI
Ingxelo ithi abantu abaguquke ngokwesini bakumngcipheko omandla weemeko zokuphazamiseka kwengqondo ezifana nomvandedwa okanye ukusebenzisa gwenxa iziyobisi, apho isiqingatha sabantu abadala abaguquke ngokwesini baye babeneengcinga zokuzibulala ze abanye babo (1/3) bazame ukuzibulala.
“Kubalulekile ukwazi ukuba ukuzichaza njengoguquke ngokwesini, ayikokugula ngengqondo,” kutsho uNjingalwazi Gerhard Grobler, ugqirha wengqondo obesakuba nguMongameli weSouth African Society of Psychiatrists (SASOP).
“Ulutsha oluzichaza njengoluguquke ngokwesini lungagagana nomvandedwa, ukonyuka komngcipheko wokuzonzakalisa ngenxa yokubekwa ibala, ukungamkeleki, ingcinga yokuba bafihla eyona nyaniso ngendlela abayiyo, ukuzijongela phantsi, ukuzikhetha bucala, ukungcikivwa nokuxhatshazwa,” utshilo uGrobler.
Le mingcipheko, ngokokutsho kukaGrobler, iyehla xa ulutsha oluguquke ngokwesini lufumana inkxaso ekuhlaleni nangokothuthuzelo lomphefumlo.
UGrobler uthi ukuguquka ngokwesini “asiyonto entsha” kuba kudala abantu bakwenza oko kwiintlanga zonke ehlabathini kuquka naseAfrika.
Lo Njingalwazi ukugxininisile ukuba ukuzichaza ngesini esithile kwanendlela ozikhethela ngayo indlela yokwabelana ngesondo, zizinto ezahlukeneyo.
“Ukuzichaza ngokwesini yindlela ubani asiva ngayo ngaphakathi isini sakhe, sokuba uyindoda okanye umfazi okanye ongenanto yakwenza nezozini zibini (indoda nomfazi). 
Ukuzikhethela indlela yokwabelana ngokwesondo kuchaza indlela ubani atsaleka ngayo ngokomzimba, uthando kwanomphefumlo, kwaye oko akuphehlwa ngasini somnye umntu. 
Abantu abaguquke ngokwesini (transgender), ingangabantu abasitreyithi, abaziigeyi, abanomdla kwizini ezahlukeneyo (bisexual) okanye abantu abangenamdla kwezesondo (asexual),” utshilo uGrobler.
UGrobler ugqabaze izinto ezibalulekileyo kubazali, iintsapho kwanabahlobo bolutsha oluguquke ngokwesini.
La magqabaza aquka: ukwazi inguquko ngokwesini yomntu nendlela azikhethela ukuphila ngayo ngokwesini; thetha nesikolo okanye iziko ngemeko neemfuno zomntwana wakho, kodwa imvume iphume emntwaneni; hlonipha ubomi babucala bomntwana wakho; sukunyanzelisa umntwana ukuba enze izinto ngendlela ethile okanye anxibe ngendlela ethile; funa inkxaso kwingcaphephe ejongene nezengqondo ingakumbi lowo ujongene ncakasana nabantwana kuquka nabo bafikisayo; sukumcingela umntwana wakho malunga nemidla yakhe kwezesondo; zifundise malunga nemiba kwanamalungelo wabo baguquke ngokwesini (transgender).
Ethetha eBotshabelo eFreyistata ngoLwesibini, uSuku lweNkululeko, uMongameli Cyril Ramaphosa uthe: 
“Njengelizwe kufuneka sikuheshe ukungcikivwa nokungamkelwa koluntu lweLGBTQI+ (Lesbian, Gay, Bisexual, Transgender, Queer and Intersex +). 
Kwezi nyanga zidlulileyo, kubekho izehlo zolwaphulomthetho ezibini ngakumalungu olu luntu, kuquka nokubulawa. 
Le yinto ekufanele ukuba siziva sinentloni ngayo sisisizwe.”
“Ndifuna ukuthumela umyalezo ongqongqo wokuba ulwaphulomthetho olujoliswe kwintiyo alusokuze lunyanyezelwe kuluntu lwethu kwaye abo benza olu lwaphulomthetho baza kufunyanwa futhi bajongane nengalo yomthetho,” utshilo uRamaphosa.
Ulwakhiwo lwendlela enguhola kulindeleke ukuba liqhubele phambili futhi ludale nentaphane yamathuba oshishino kwiphondo leMpuma Koloni. 
Oku kuthethwe yingqonyela kaSANRAL, uMnu. Skhumbuzo Macozoma, entlanganisweni ebingoLwesithathu kwiveki ephelileyo eLusikisiki.
Sekulithuba elide kakhulu indlela eselunxwemeni ecetywayo (N2 Wild Coast Road) kuthethwa ngayo. 
Kubekho ulibaziseko kulwakhiwo lwayo ngenxa yabantu ababe phikisana nokwakhiwa kwayo kummandla wasemaMpondweni (Lusikisiki) ngelithi (ulwakhiwo) luza kuphazamisa indalo.
Indlela iza kudibanisa amaphondo amane aquka iMpuma Koloni, iKwaZulu-Natal, iNtshona Koloni neMpumalanga. 
“Thina singuSANRAL sizimisele ukuyenza indlela (N2 Wild Coast Road) eza kufunqula uqoqosho lwelizwe idale namathuba oshishinino emva kweKhorona egubungele eswantsulisa ihlabathi lonke,” utshilo uMacozoma.
“Le ndlela entsha iza kukhulisa ukhenketho ngendlela emangalisayo phakathi koMzantsi Afrika namazwe asebumelwaneni. 
Amashishini asakhulayo aza kuxhamla aqeshe nabantu – kodwa akuphelelanga apho, zininzi iimveliso zeenkampani ezizimeleyo eziza kuhanjiswa kuyo zisuka kwezinye iindawo.
Seso sizathu esibangele singakwazi ukuyiyeka le ndlela njengokuba bekukho iingxaki ebesijongene nazo eziqingqithe iminyaka emininzi. 
Yona indlela (N2 Wild Coast Road) siza kuyakha futhi siza kuyigqiba eminyakeni embalwa ezayo,” utshilo uMacozoma.
Imali ekulindeleke ukuba ixhanyulwe ngamashishi amancinci kulwakhiwo lwendlela iqikelelwa kwiibhiliyoni ezine zerandi (R4-billion). 
“Abachasi bendlela ababekhala ngokufa kwendalo zange baqonde ukuba kuza kufunquka uqoqosho kule ndawo kuxhamle nabantu abaninzi,” utshilo uNksz. uNokuzola Capa, olisekela-mphathiswa wesebe lamashishini asakhulayo. 
UCapa uqinisekile abanikazi bamashishini amancinci ngelithi isebe lakhe likulungele ukubaxhasa watsho ecela bonke abantu ukuba bathethe nesebe xa kukho ingxaki.
Usodolophi wase-O.R.Tambo District Municipality, uNksz. Thokozile Sokhanyile, uthe intlanganiso iza kuncedisa kuphuhliso lweendawo zokuhlala watsho ecenga abanikazi bamashishini ukuba basebenzisane noSANRAL norhulumente wephondo. 
“Abanikazi bamashishini eLusikisiki kufuneka babumbane. 
Xa bethetha noSANRAL norhulumente kufuneka bathethe ngazwinye,” utshilo uSokhanyile.
UMphathi kaSANRAL wesithili, uMnu. Mbulelo Peterson, uthe: “Kufuneka sibe nesethu isicwangciso sokuvuselelwa koqoqosho njengoko wayetshilo uMongameli uCyril Ramaphosa. 
Ulapha ke uSANRAL, uzokuxhasa uphuhliso ngokwakha iziseko zoqoqosho ezifana neendlela. 
Siyalixhasa icandlelo lokwakha singuSANRAL ngoba libalulekile kwaye sifuna nokuxhasa amashishini wabantu abamnyama abaza kusebenza kulwakhiwo lwendlela.”
Sele etyikitye isivumelwano uSANRAL namashishini amakhulu, aquka uBELL, uBarloworld, uWIRTGEN, uPilot, uCrushtec, uNAFBI noSAFCEC, aza kusebenzisana nawabantu abamnyama. 
Indlela iza kuphincela kwiindawo ezifana noMthatha, eMonti, eThekwini, iErmelo, eKapa, eGeorge naseGqeberha.
Iibhulorho ezinkulu eziza kwakhiwa zimbini, kuphinde kubekho nezisixhenxe ezincinci. 
Ezona ndawo eziza kuchaphazeleka kakhulu lulwakhiwo ziphantsi kwePort St Johns Municiplaity, iWinnie Madikizela-Mandela Local Minicipality ne-Ingquza Hill Local Municipality.
NJENGOKUBA naye wachitha ixesha elide ekhathalela ngezempilo uluntu, umam’ uNontsikelelo “Ntsiki” Biko ulinikele kubasebenzi bezempilo abaphambili kwidabi leCovid-19, iwonga lesidanga sembeko alinikwe yiRhodes University ngoLwesithathu weveki ephelileyo.
UNontsikelelo Biko uwongwe yiRhodes University. 
Umam’ uBiko, inzalelwane yaseLibode kwanomhlolokazi kaSteve Biko, uwongwe ngesidanga sembeko iLLD (Doctor of Laws) leli zikomfundo. 
Ingqonyela yaseRhodes, uGqr. Sizwe Mabizela, uthi eli tshantliziyo liwongelwa imisebenzi yalo yokwakha uluntu kuquka nokusebenzela abahlelelekileyo kwanabangakhathalelekanga.
“Ngokumilisela iinzipho kwingqiqi yokuzidla ngokuba ngumntu ontsundu, [umam’ uBiko] udlale indima ebalulekileyo ekunikeni ithemba kwaneendlela zokuphila kuluntu ebelusebenzela. 
Kwiintshukumo zakhe eluntwini, uchukumise ubomi babaninzi ze wanceda abancinane nabadala ukuba baphuthume kwakhona isidima sabo, ukuzihlonipha kwanokuba nobuntu,” utshilo uMabizela.
Umam’ uBiko uphumelele iJunior Certificate yakhe eBuntingville Secondary School ze imatriki wayiphumelela eShawbury Senior Secondary School. 
Unoqeqesho kubumongikazi nezokubelekisa kwaneDiploma kwinzululwazi yobumongikazi ayiphumelele eUnisa, kuquka neziqinisekiso kubumongikazi kwizibhedlele iGrey kwaneDora Nginza Hospital eGqeberha.
Ngo1966, ngethuba ekuqeqesho, umam’ uBiko wadibana nenkokheli yeBlack Consciousness Movement, uSteve Biko, owayesenza izifundo zobugqirha kwiYunivesithi yaseNatal. 
Ngo1970 bazimanya ngeqhina lomtshato ze balizwa ngabantwana uNkosinathi, Samora. 
Umam’ uBiko ukwanayo nentombi uBulelwa Lindelwa ezelwe ngo1988.
Umam’ uBiko usebenze kwiindawo eziquka iSt.Matthews kuQoboqobo, kwizibhedlele iAll Saints eNgcobo, iGrey eQonce. Wayelilungu leGinsberg 
Civic Association kwanosoxanduva kwiGinsberg Education Trust.
“Kuluzuko kum ukuwongwa ngewonga eliqaphela imisebenzi yam yiRhodes University. 
Njengokuba ndichithe ubomi bam kwiinkonzo zokhathalelo lwempilo kawonkewonke, eli wonga ndilinikela kumawaka wabasebenzi bezempilo abaphambili edabini abakhusele ilizwe lethu kubhubhane weCovid-19,” utshilo umam’ uBiko.
Sikholelwa emandleni oguquko lwemfundo.
Ayisiyo-tagline yethu kuphela; yinxalenye esisiseko yesazisi sethu.
Kwisizwe esingaphezulu nje kwamashumi amabini eminyaka kwidemokhrasi, siyazi ukuba impumelelo yale minyaka ingamashumi amabini izayo ixhomekeke ekuxhobiseni abaqeqeshi abakwaziyo, nabafundileyo.
Abo bathunywa bangomso?
Bakwigumbi lethu lokufundela namhlanje.
Injongo ye-Inkululeko kukubonelela ulutsha lwasezilokishini zaseMzantsi Afrika ngezakhono, inkxaso kunye nezikhokelo eziyimfuneko ukuze basebenzise ezizixhobo ukufaka izicelo ukuze baphumelele eyunivesithi;ukwenza umceli mngeni kwinkolelo yokuba izinto ezilindelekileyo  zikwinqanaba eliphantsi kulutsha lwasezilokishini; kunye nokubonelela ngenguqu ezinzileyo, nethembekileyo; umfundi-ngomfundi, isizukulwana-ngesizukulwana.
Eli qumrhu lilungiselelwe ukuba ulukwe kakhulu kuluntu lwasekhaya olusebenzayo. 
I-Inkululeko isebenza noluntu lwaseMakhanda ekuchongeni imiceli mngeni kunye namathuba kwezemfundo kwaye isebenza ngaphakathi kwezakhelo ezikhoyo kunye neenkqubo zokujongana nale mingeni nokuxhamla kuloo mathuba. 
Abasebenzi abafanelekileyo nabanolwazi lwenkcubeko yalapha bayaqeshwa elokishini ukunceda ukukhokela amaphulo aphambili e-Inkululeko. 
IBhodi yaBalawuli yenziwe ngabemi abavela kwiindawo ezahlukeneyo ezivela e-USA nase Mzantsi Afrika.
I-Inkululeko uyakonwabela ukusebenzisana ne-Rhodes University Office ye-Community Engagement kunye noPhuhliso lwezeNtlalontle ukufumana abafundisi abakumgangatho ophezulu bokusebenza nomntu ngamnye wolutsha lwe-Inkululeko. 
Ikwasebenzisana namanye amaziko angenzi nzuzo eMakhanda asebenza nabantwana ekwabelaneni ngezimvo, izibonelelo kunye nokuqonda.
Inkululeko isebenzisene kakhulu neYunivesithi yaseSyracuse eSyracuse, eNew York, kwiDyunivesithi yaseMichigan, eAnn Arbor eMichigan, kwiKholeji yaseBloomfield eBloomfield, eNew Jersey, kwiYunivesithi yaseOxford e-United Kingdom kunye nabafundi  namavolontiya  efakhalthi abasebenza eMakhanda.
Ixabiso lethu kunye nemigaqo ekhokelayo.
I-Inkululeko iyayiqonda into yokuba wonke umntu unelungelo lokuqhuba imfundo ekumgangatho ophezulu ebalungiselela ukuya eyunivesithi okanye ukungena kwicandelo lomsebenzi awuthandayo.
I-Inkululeko iyaqonda ukuba iyantlukwano kwezentlalo nezoqoqosho imile ngenxa yesiphumo socalucalulo. 
Oku kungafaniyo kwezoqoqosho nakwezentlalo kungaliwa nemfundo kunye nethuba elikuzisayo ngokuvumela ulutsha-oluzelwe kuMzantsi Afrika omtsha, olawulwa ngentando yesininzi-ukuba alandele amaphupha abo emfundo ephakamileyo kwaye azibonelele kunye neentsapho zabo.
I-Inkululeko ikholelwa ukuba abantu abahluphekileyo bahluphekile-kodwa bayakwazi ukuphumelela. 
Ukubonelela ngamathuba, inkxaso kunye nokudumisa abantu ukuba baqhubeke nemfundo yabo kunokuba nefuthe elikhulu kwindlela abantu abazijonga ngayo, kwaye, nakwindlela abajonga ngayo oko kunokwenzeka ebomini babo.
Iyunithi yeshishini lase-Inkululeko eMakhanda, eMzantsi Afrika isungule ekuqaleni kuka-2016, ngenxa yenkxaso-mali yembewu evela kwiJohn Ben Snow Memorial Trust. 
I-Rotary Club yaseMakhanda kunye neNtsika Sekondari nayo ixhase iyunithi ngokunikela ngesikhongozeli esikhulu esigcina kwakhona njengesiseko sekhaya kwinxalenye yomsebenzi wethu wezentlalo. 
Ukusukela ngelo xesha, iyunithi ixhaswe yi-The Learning Trust kunye neDewan Family Foundation.
Uluvo lweli shishini lwentlalo luphume kwikhosi yentsebenziswano kunye neWhiteman School of Management kwiYunivesithi yaseSyrause.
Kwiminyaka eliqela edlulileyo, sonwabile ukwandisa ishishini lethu. 
Phambi kokuvulwa kweCommon Ground, bekukho amathuba amancinci kakhulu kubantu abancinci ukuba bazibandakanye ngokuqinisekileyo, kwimeko abahlala kuyo.
Ngelixa kukho iindawo ezininzi zentselo, akukho mabala okudlala. 
Ngelixa kukho iivenkile ezininzi ezithengisa utywala, zimbalwa iikhefi.
Uluntu lwaselokishini esisebenza kulo luxineke kakhulu. 
Ukuba nendawo ekhuselekileyo, emema abantu abancinci- kwaye eyilelwe ngabantu abancinci- ukuba beze, (bengaselanga tywala kwaye bengasebenzisanga ziyobisi) xa bedlala umdlalo webhodi, ukuthatha inxaxheba kwitumente yebhola ekhatywayo, okanye ukuya kwi-intanethi zifuneka kakubi kuluntu esisebenza Phakathi kulo.
Wenze kakuhle ukufumana isixhobo sakho sokuncedisa ukuva. 
Eli linyathelo lokuqala ekuncedeni ukuba uve ngcono.
Kwiiveki ezintandathu ezizayo sizakuthumela imifanekiso, amanqaku elizwi, imiyalezo kwaye sikutsalele umnxeba ukuze sikuncede uqhelane nokusebenzisa isixhobo sakho sokuva. 
Ezi ngcebiso zizakunceda ukuba usebenzise isixhobo sakho sokuva ngendlela eyiyo.
Awukho wedwa! Ngaphazu kwezigidi ezingama-466 zabantu jikelele ezweni banengxaki yongeva kwaye ngumntu omnye kubantu abathathu, abakwiminyaka engaphezu ku65. 
Ukufumana izixhobo zokuncedisa linyathelo lokuqala ukuze ukwazi ukuva ngcono. 
Kwiveki yokuqala, lindela umyalezo ntsuku zonke. 
Izakunceda lo nto noqhelana nezixhobo zakho zokuva.
Namhlanje sizaku cacisela ukuba zinxitywa njani izixhobo zokuva. 
Sebenzisa isipili ukuze ubone uzinxiba kakuhle na izixhobo zakho zokuva.
Inqanaba 1: Phambi kokuba siqale- jonga izixhobo zakho zokuva indawo (apho ufaka khona ibhetri) nethumbu. 
Ekugqibeleni kwe thumbu kukho iplastiki engqukuva. 
Ibizwa ngokuba yi-dome. Ukuba unezixhobo ezibini, jonga le plastiki ingaphambili ibizwa ngokuba yi-tip/incam yethumbu. 
Ekhohlo iphawulwe ngombala ohlaza okwesibhakabhaka, kwaye eyasekunene iphawulwe ngombala obomvu.
Inqanaba 2: Beka umzimba wesixhobo emva kwendlebe yakho. 
Yifake ngocoselelo i-dome phakathi endlebeni yakho uqinisekise ukuba ingene phakathi ukuze ingataki, iphume.
Inqanaba 3: Kukho icingo leplastiki elongezelelweyo elinceda ithumbu lihlale endaweni yalo. 
Kufuneka ifakwe kwibhakethi eliyinxalenye lelungu lendlebe. 
Jonga kumfanekiso esikuthumelele wona. 
Ukuba isixhobo sakho sokuva awusinxibanga kakuhle, awuzokuziva kakuhle iizandi. 
Cela uncedo kwizihlobo zakho okanye utsalele thina ukuba unemibuzo.
Xa ufumana isixhobo sokuva, kuza kuvakala ngokwa hlukileyo xa uqala. 
Kungoba ingqondo yakho ngoku iva iizandi eyazigqibela kudala ukuziva. 
Qala ngokunxiba izixhobo zakho zokuva kwi yure ezimbalwa ngosuku ngalinye, ude uqhelane nazo uzinxibe usuku lonke.
Namhlanje siza kuthetha ngoku nakekela izixhobo zokuva.  
Ezi zixhobo ziyabiza kakhulu kungoko kufanele uzinakekele ngamaxesha onke. 
Zigcine zomile ngamaxesha onke izixhobo zakho zokuva. 
Amanzi okanye imiphula ingazo nakalisa izixhobo zakho zokuva.  
Zikhuphe izixhobo zakho zokuva xa usemvuleni uzifake entweni eyomileyo. 
Khupha ibhetri ufake izixhobo zakho zokuva kwi nkonxa eyomileyo. 
Shiya amacango ezixhobo zakho evulekile. Gcina izixhobo zakho kwindawo ekhuselekileyo uzibeke kude ebantwaneni, okanye kwindawo ezinobiwa kuyo. 
Ukuba wenze yonke le nto, izixhobo zakho ziyakuhlala ixesha elide kwaye zisebenze ngcono.
Ekuseni faka ibhetri kwisixhobo sokuva usivale ukugqiba kwakho. 
Vala isandla sakho entla kwesixhobo sakho sokuva usibambe usisondeze entla kwendlebe yakho. 
Ukuba isixhobo sakho senza ingxolo, ibhetri iyaphela kuyanyanzeleka ufake entsha. 
Ufaka ibhetri entsha:  Vula isiciko sebhetri, thatha endala uyikhuphe. 
Susa iphepha kwibhetri entsha. 
Icala elisicwecwe lingu (+) icala. 
Faka ibhetri entsha kwisivalo. 
Qinisekisa (+) ubuso bujonge phezulu. 
Vala ucango lwebhetri. 
Isixhobo sokuva sizakwenza ingxolo xa ucango lebhetri luvaliwe nebhetri entsha ifakiwe.
Namhlanje siza kufunda ukuba sisebenza njani isixhobo sokuva. 
Isixhobo sokuncedisa ukuva singumatshini osebenza njenge TV okanye imfonomfono. 
Ifuna ukugcinwa ikhuselekile. Kufuneka ibekwe kude kwindawo etshisayo efana nelanga, nakwi ndawo ebandayo njenge sikhencezisi. 
Isixhobo esi sisebenza ngokutsala ingxolo iyenze ivakale ikhwaze. 
Isixhobo esi asizubuyisa indlela ubusiva ngayo kuqala kodwa sizakwenza uve ngcono.
Ingoma kaLefa Mosea ethi Naha ya rona, yingoma ethetha ngokumanyana singama-Afrika kwaye sibuke ubuhle bezwekazi lethu.
UMosea, 34, owenza isidanga somculo iBmus(ed) eNelson Mandela University, eGqeberha, wazalelwa eSebokeng eVaal, waze kamva wafudukela ePitoli nekulapho akhulele khona.
Encokolela I’solezwe, uMosea uthi ePitoli kulapho italente yakhe yomculo yaqala khona, waze wazifundisa ukubetha isiginci ngo2003.
Phantsi kweliso elibukhali lomhlohli wakhe wezomculo, uMosea waye wadlala le katali ngelixa efunda amabanga akhe aphakamileyo esikolweni, de wabe kanti ufikelela kwimatriki ngo2005.
Ngenxa yothando lwakhe lomculo, uye wazibhaqa ephakathi eVusi Mahlasela Music Development Foundation eState Theatre ePitoli. 
Apho udibene nesixhobo sesaksofoni asithanda kunene kodwa ekwakunzima ukuba abe naso ngaphambili ngenxa yokuswela imali.
“Ukufika kwam eGqeberha eMpuma Koloni ndidibene neemvumi eziselula saze senza iqela elibizwa iTake Note. 
Ngo2011 iTake Note yatyikitywa phantsi kweNative Rhythms kaSipho Sithole,” kubalisa uMosea.
Ekunye neTake Note, uMosea unyathele kumaqonga amakhulu, esingabalula kuwo iStandard Bank Joy of Jazz, iUgu Jazz Festival, iEbubeleni, iNational Arts Festival neBuyelekhaya.
Emva kokusebenza ithuba elide neTake Note besabelana ngeqonga neemvumi ezinkulu zoMzantsi Afrika, uMosea uye wakhupha ingoma ebizwa Mabele ngo2017, walandelisa ngethi Naha ya rona ngo2020.
UNaha ya rona uthetha “ilizwe lethu” ngolwimi lwesiXhosa. 
Ezi ibe zingoma zakhe zokuqala njengemvumi ezimeleyo.
Iingoma zikaMosea zohlobo lweAfro-Jazz nazicula ngolwimi lwesiSotho ubukhulu becala, zithetha ngemanyano, ubuAfrika nobuntu.
“Ndikwathetha nangeemeko zobomi, ingakumbi izinto endinamava wazo,” kutsho uMosea.
Kutshanje ukhuphe icwecwe lakhe elineengoma ezilishumi. Kweli cwecwe, elibizwa Double Standards, usebenze neemvumi ezinjengoZim Ngqawana 
Jnr, uDongadala Bemdiliza noSiyabulela Mdebele.
“[Kweli cwecwe] ndithetha ngohlobo emasizixhobise ngalo singama-Afrika. Ngokuzixhobisa andithethi ngokuya esikolweni kuphela, kodwa sifumane okulele kumhlaba weAfrika,” kutsho uMosea okwangutata wabantwana ababini.
Uthi ngokusebenzisa ulwimi lwakokwabo lwesiSotho ezingomeni zakhe uzama ukugcina olu lwimi luphila.
Simbuza ngokuthethwa luSuku lweAfrika kuye, uthe: “Usuku lweAfrika lusuku lokuzikhangela ukuba singoobani njengama-Afrika kwaye sakuzifumana siqale apho ukuzakha.
Ikopi yecwecwe iyafumaneka kuMosea okanye uzithengele kwiivenkile zomculo kwi-intanethi.
ABANTU belali yaseBhirha, eNgqushwa, baza kuba sethamsanqeni lokubukela uDumza Maswana esenza adume ngazo eqongeni.
Kaloku kule lali kulapho le mvumi yazalwa yaze yakhulela khona.
Ixesha elininzi, uluntu lwaseBirha alubinalo ithamsanqa lokubona unyana walo ekhwele eqongeni, nanjengoko luqhele ukuva nje loo ndyondyo yakhe isitsho kamnandi kunomathotholo okanye umabonakude.
Encokolela I’solezwe lesiXhosa, uMaswana uthi yonke into ayiyo namhlanje kungenxa yabantu baseBirha neNgqushwa iyonke.
“Xa ndikhwele eqongeni ndiye ndicinge ngabantu baseNgqushwa. Ezinye zeengoma endiziculayo efana naleyo ethi ‘Andikho’ ndibalisa amabali aseNgqushwa. 
Izinto endikhule ndizibona, emigidini nasemingcwabeni eNgqushwa, zizo ezindenze lo mntu ndinguye namhlanje, ” kubalisa uMaswana.
Le mvumi, eyakhe yangumchongwa kwiiSAMA, ithi ngokwenza le khonsathi ifelefele ekhayeni layo lokuzalwa, ikwayindlela yokuthi enkosi kubantu bokuhlala.
“EBirha kulapho iinkumbulo zam zobuntwana zikhoyo, iinkumbulo zokudlala iscathamiya elalini nasesikolweni eMacabangwana Primary, ” kutsho uMaswana.
UMaswana ukhulele eBirha, ekhuliswa ngumakhulu wakhe. Uthi umakhulu wakhe nguye owamfundisa umculo.
“Umculo, isinxibo kwankqu nokuhamba ngeenyawo xa ndiseqongeni, yinto endikhule ndiyiyo.
Ndikhe ndahamba nefashoni nezinto esizibona kumabonakude, ezinefuthe lokuba sicinge ukuba le nto siyiyo ayinaxabiso,” kutsho uMaswana.
Le mvumi inecwecwe elithandwa kakhulu elithi Molo.
“Emva kokukhupha uMolo, kulapho abantu baye bathanda khona umntu endinguye nohlobo lomculo endiliculayo. 
Nam ndiye ndazazi emva kweli cwecwe ukuba ndifuna ukwaziwa ngomculo onjani,” kuncokola uMaswana.
Ukunyathela kwikhaya lakhe lokuzalwa, uMaswana uthi ikwayinxalenye yeCelebrating African Song Tour yakhe.
“Abantu belali yam bahlala kude edolophini kwaye zange bandibone ndicula. Zinqabile iimvumi eNgqushwa kwaye nabantwana abasakhulayo abazi nohlobo lwezixhobo ezisetyenziswayo xa kuculwa,” uMaswana encokola ngezizathu zokugoduka.
Uthi ngalo mhla we12 kweyeSilimela (June) eBirha, angathanda ukubona abahlobo bakhe bakudala, abakunomathotholo, emaphepheni nabasemculweni abasuka kwiindawo ngeendawo.
Le khonsathi ixhaswe yiConcert SA Mobility Fund neNational Arts Council.
UMaswana usandul’ ukutyunjelwa kwibakala leBest Adult Contemporary Artist kwiSouth African Afro Music Awards (SAAFMA). 
Kweli bakala ukhuphisana noSimphiwe Dana, uZonke Dikana, uMoneoa noBheki Nqoko. 
La mawonga kulindeleke abanjelwe eRhawutini kwiveki ezayo.
“Ukutyunjwa ndawonye kwakunye neemvumi endizihlonipha kunene nomculo wazo endiwuthanda ngendlela emangalisayo yinyhweba endingayithathi kancinci. 
Enkosi kwiSAAFMAs ngokundichonga nasekuncediseni ekwakheni ezi mvumi zinetalente engaka,” kuphawula uMaswana.
Kwiveki ephelileyo, uMaswana uye wabamba ikhonsathi eRestaurant La Cuisinette eseBeacon Bay eMonti.
Apha bekudibene abantu abanxanelwe ulonwabo nabebekhumbula umculo wakhe ngexesha lokuvalwa kwelizwe. 
Amatikiti wale khonsathi angaphaya kwekhulu aye athengwa onke zingaphelanga iiyure ezintathu. 
Nayo le khonsathi biyinxalenye yokhenketho alubiza Celebrating African Song Tour.
Kule veki, uMaswana uza kungena estudiyo nalapho apheka khona icwecwe lakhe elilandelayo.
Eli cwecwe liza emva kokuba ekhuphe iDVD yakhe ethi “Live At The Guild Theatre” ayishicilele eMonti ngo2018.
Okukuqala embalini yomculo, iDVD kaMaswana ifumaneka nakwi-USB.
Ilanga litshone endleleni, sendimkhumbule uZintle. Hamba kahle moto sendimkhumbule, ngoba mandihleli naye kubamnandi. 
Le yingoma entsha kraca yeNkunz’ encane ethi Ndimkhumbule.
INkunz’ encane ingene estudiyo kwinyanga yoKwindla ikunye noSolwazi oyimvumi yaseMzimkhulu, kwaphuma le ngoma imnandi kunene yeMaskandi.
Le ngoma sele ifumaneka kuzo zonke iivenkile zonxibelelwano lweintanethi.
“Le ngoma ndiyenze kuba ndingakhange ndikhuphe ngoma kunyaka ophelileyo ngenxa yeCovid. 
Abalandeli baye bacela ukuba ndikhuphe nokuba inye, ndasele ndisenza njalo,’’ kutsho iNkunz’ encane incokolela I’solezwe lesiXhosa.
“Ndisebenzise igama likaZintle kuba iligama elingene lula kule ngoma,” kubalisa iNkunz’ encane ngale ngoma iyibhale ngokwayo.
INkunz’ encane ithi abantu xa bemamele le ngoma soze bangabakhumbuli abo bancuma nabo.
INkunz’ encane, egama lokuzalwa inguSilungile Mralatya, ngunyana wegqala lemvumi yeMaskandi uNkunzemdaka.
INkunz’ encane, 26, izakhel’ udumo ngengoma ezifana nePalamente nethi eMampondweni.
Ezi ngoma zidlalwe kakhulu koonomathotholo abaquka iTruFM noMhlobo Wenene. 
Le nzalelwane yaseNkantolo, eMbizana, iza kukhupha ividiyo yale ngoma kungekudala.
INkunz’ encane ithi ixakekile isebenza kwiEP eza yikhupha ekuzeni kuphela konyaka.
“Andifuni mntu oza kuphoxeka, ndifuna wonke umntu ayonwabele. 
Ndithathe ixesha ukusebenza kuyo,” kutsho iNkunz’ encane.
INkunz’ encane ikwadize ukuba iceba ukukhupha icwecwe elihlonipha uyise uNkunzemdaka nanjengoko edlale indima enkulu kuthando lwakhe lomculo wesintu.
Le mvumi ithi ikwanawo nomdla wokusebenza neemvumi zolunye uhlobo lomculo ofana negospile.
“Ndifuna nokuvula inkampani yam yokuvelisa izakhono zolutsha olunomdla wokucula,” kutsho iNkunz’ encane, ekwaliphelo kuyise kuNkunzemdaka.
Zikhangelele le ngoma kwiivenkile zeintanethi.
NGOMSO, uLwesihlanu umhla we7 kuCanzibe 2021, yeyokuqala iEbubeleni Fashion Show eGqeberha.
IEbubeleni Fashion Show yokuqala kulo nyaka iyinxalenye yokubhiyozela iminyaka elishumi eqhuba umnyhadala womculo weEbubeleni eMpuma Koloni.
Umnyhadala we-Ebubeleni khange uqhutywe phambi komndilili kunyaka ophelileyo ngenxa yentsholongwane yekhorona. 
Lo mnyhadala uye waqhutywa kumabonakude.
Abaququzeleli balo mnyhadala bathi kulindeleke nangomso kube kuhle kwiqonga leFashoni yeEbubeleni.
“Ngethuba kuvalwe zonke iingcango zolonwabo kunyaka ophelileyo, iEbubeleni yeza nomnyhadala womculo owaboniswa ngobuxhakaxhaka bale mihla nakumabonakude, waze watsala ababukeli abangaphaya kwe400 000. 
Eli qondo kulindeleke libuye nakwiFashion Show ngomso,” kutsho abaququzeleli.
IEbubeleni Fashion Show iza kubanjelwa kwisakhiwo iTramways, eGqeberha.
Lo mnyhadala weFashoni wenziwe wayimpumelelo yiPresidential Employment Stimulus Programme yeNational Arts Council of South Africa.
“Sinqwenela ukubanegalelo ekukhuthazeni iyantlukwano ngokobuchule eNelson Mandela Bay ngokukhulisa icandelo lezefashoni kulo mmandla; ukudala ibango lentengiso ngokunika abayili beempahla bendawo yethu ithuba lokuvezwa kubathengi belizwe nakwabeendaba, senze ingxolo yefashoni kulo mmandla, kuvuse umdla wabakhenkethi bangaphandle ukuba bandwendwele isixeko sethu kwaye sibekwe kwinqanaba leWorld Fashion Capital, ” kutsho uMarc Mahambehlala onguSihlalo weEbubeleni Festival Projects NPC (Non-Profit Company).
Yena uNamhla Fihla ongumyili weempahla nokwalilungu lebhodi Ebubeleni Festival Projects NPC uthe: 
“IMpuma Koloni inabayili abaninzi abaselula abanetalente, ingakumbi abo baphumelela kwiiyunivesithi kodwa bayakhathazeka kukungafiki ndawo ukubonisa izinto zabo, baphele beshiya amakhaya abo besiya kwiidolophu ezinkulu. ”
Abayili bempahla baye bamenywa ukuba bangenise umsebenzi wabo wakutsha nje, iiprofayili zabo nokukhuthaze olo yilo lwabo.
UMahambehlala uthi bafumene malunga nabayili abanomdla abangama89 abafake izicelo zokubonisa ngemisebenzi yabo.
“Abagwebi abaphuma kwicandelo lefashoni baye baqwalasela ezo zicelo baze bakhetha abayili abalishumi kuphela, ngabo abaza kubonisa ngomsebenzi wabo. 
Bonke abayili baza kuxhamla kwitasi yeEmployment Stimulus Programme,“ kutsho uMahambehlala.
IiModeli kulindeleke zibonise ngale misebenzi ngomso.
Lo mnyhadala uza kubanjwa phantsi kwemigqaliselo yeCovid-19.
Umdlali kamabonakude uMasasa Mbangeni kwakunye nomsasazi uSamora Mangesi, baza kubhexesha lo mnyhadala.
Amatikiti aphuma nesidlo nesiselo axabisa iR400. Ukuzigcinela eyakho indawo thumela imbalelwano kwa: tickets@ebubelenifest.co.za.
NEYIPHI imizamo yethu, uThixo uyayibona.
Lo ngumyalezo oqulethwe yingoma entsha kaDJ 6teen ethi ‘Uyayibona’.
Le ngoma, esandul’ ukukhutshwa kutsha nje iluhlobo lweAfro House.
Kule ngoma uDJ 6teen usebenze nemvumi yaseLimpopo ethetha ulwimi lwesiVenda kodwa ecula le ngoma ngesiXhosa.
Encokolela I’solezwe lesiXhosa, uDJ 6teen uthi waziwa ngomculo womjayivo ikakhulu.
” Ndenza umculo womjuxuzo, kodwa ngoku ndifuna ukwenza into eyohlukileyo kuleyo ndaziwa ngayo.
Kodwa phambi kokuba ndaziwe ngenye into ndifuna ukwaziwa ngomculo womjuxuzo,” kutsho uDJ 6teen.
UDJ 6teen waqala ukwenza umculo ngo2009 eseThekwini, efundiswa nguNjabulo waKwaMashu.
Uthi akaqali ukukhupha umculo kodwa esebenza neeprodyusa ezohlukeneyo ngoko.
“Ngoku ndizenzela ngokwam ngesingqi sam, ” utshilo.
Ebalisela I’solezwe ngokuthe vetshe ngomyalezo ophethwe yile ngoma.
“Ndisebenze nemvumi egama linguChandu. Wenza izifundo zomculo kwiYunivesithi yaseKapa (UCT).
“Nokuba kunzima kangakanani na, umsebenzi wethu kukuhlala sibambelele ethembeni nokukholelwa koko sifuna ukuzuza. 
Ukuba sikholelwa ngokwenene ukuba uThixo uhlala ekho kwihambo yethu eya empumelelweni, akukho nto enokuba ngumqobo ekuqaqambeni kwetalente esiyiphiwe nguYe, ” kutsho uDJ 6teen.
UDJ 6teen uzelwe enguThembinkosi Phalali, ezalelwa kwidolophu yaseRobertson eNtshona Koloni.
IRobertson yaziwa ngeminyhadala yolonwabo efana neWacky Wine neWine On The River.
Uthi uphulaphula wonke umculo omnandi, ikakhulu umculo weHouse, owaMapiyano, iHip Hop nePop yala maxesha.
Uthi ukhulele kusapho oluwuxabise kakhulu umculo.
“Ngoko ndikhule ndisiva umculo weBubblegum ofana neDalom Kids, uSplash neChick to Chick.
Bendimamela nomculo wegospile, irap neRnB,” kutsho uDJ 6teen okwangumsasazi kanomathotholo.
Usasaze koonomathotholo abafana neRedcap Radio, iTruFM neHeart FM.
Uthi akakasebenzi kwicwecwe elipheleleyo okwangoku, esithi kodwa angakhupha iEP kungekudala.
Xa ufuna ukuzivela nawe kolu ncuthu lwengoma ungazikhangelela kuYouTube, kungenjalo ukhangele uDJ 6teen kwikhasi lakhe elingu: @realdj6teen.
Mhlawumbi kudala uzibuza ukuba ngubani lo Ben 10 kaMam’ uMadlala othetha isiXhosa kuZalo, ngethamsanqa I’solezwe lesiXhosa limkhangele lamfumana esaxakekile kwezo zitalato zakwaMashu.
Eli tyendyana nguOthembele Nomgca, inzalelwane yaseBhungeni, eFlagstaff eMpuma Koloni.
UNomgca, ominyaka engama20 ubudala, udlala indima kaBongz kulo mdlalo oboniswa rhoqo ngokuhlwa phakathi evekini kwiSABC 1.
UBongz lo, owaqala ukubonakala kuZalo kunyaka ophelileyo, nguBen 10 omtsha kaMam’ uMadlala kulo mdlalo othandwa kunene eMzantsi Afrika.
UBongz ligatyana lomfana ovela emakhaya eMpuma Koloni, ebaleka impathombi yabazali bakhe, ugaleleka kwelaseThekwini ngelifuna ukuzibophela amaxonya ukuze naye abe ngumntu ebantwini.
Akukho nto ubomi basesitalatweni obungamfundisanga yona.
UNomgca, oqale kunyaka ophelileyo ukubonisa isakhono sakhe kuZalo, udlala indima yakhe yokuqala ngqa kumabonakude.
Akuphumelela iMatriki ngo2017 eKokstad eminyaka ilishumi elinesithandathu, uNomgca wakhetha ukuyokwenza izifundo zeDrama and Production eDurban University of Technology (DUT), apho wayesabela kubizo olwamfikela ekuGrade 11. 
Kulapho aye wadibana nabanye abadlali bakamabonakude abaziwayo abafana noWiseman Mncube (Sibonelo kuZalo) noThobani Nzuza ( owayenguKhehla kuZalo).
Ubalisa athi ukhule engenamnqweno wokuba ngumdlali kamabonakude.
“Bendizithandela umculo nombhoxo. Kodwa phaya kuGrade 11 ndanento ethanda ukubukela Ityala lamawele, ndilinganise umlinganiswa onguPhekeza esikolweni, lwaqala apho ke uthando lwalo msebenzi ndiwenzayo ngoku,” kutsho uNomgca.
Kunyaka kaNomgca wesithathu eDUT, uye wazifumanela iMizan Casting Agency, oku kuye kwangunobangela wokuba afumane indawo kuZalo.
“Ndandisele ndizixelele ukuba ndibuyela ekhaya eMpuma Koloni kuba yayiza kubayiLockdown. 
Kodwa ndaye ndathathwa kuZalo emva kokuya kuvavanyo (audition). Indima kaBongz ngoko yayingeyomfana nje ozizamelayo, othengisa iimpahla,” kubalisa uNomgca.
Uthi ukungasokoli ukungena kuZalo kwamenza wasithemba nangakumbi isakhono sakhe.
Uthi ukudlala noomakhwekhwetha ebekade ebabona kumabonakude abafana noWiseman Mncube, ooJet Novuka nooBaby Cele kumenza azive ethobekile.
“Ndiziva ndithobekile, kwaye ndinoloyiko, ndingakholelwa ngamanye amaxesha oku kuyenzeka ngokwenene,” kutsho uNomgca.
Uthi usondelene nabo kakhulu oogxa bakhe nanjengoko engumntu othanda wonke umntu.
“Ndivana nabo nabasebenza ngemva nanjengoko ndinomnqweno wokuprodyusa nam ngenye imini,” utshilo.
UNomgca uthi ukudlala indima kaBen 10 kukhona okumfundise kona.
“Kundifundisa ukuba abantu bohlukile, uthando alunanto yakwenza neminyaka yokuzalwa kwaye umntu angathanda nokuba ngubani, mngakanani, ngowesiphi isini,” kutsho eli tyendyana, nangona lisithi lona belingeke lithandane nomntu ongangoMadlala njengoBongz.
Uthi khange akufumane kunzima ukudlala njengoBen 10 womntu omdala kuye nanjengoko efumene uqeqesho lokuqheliswa oku, ekwathi noNtombifuthi Dlamini odlala njengoMadlala umenzela umsebenzi olula nanjengoko bencokola amaxesha amaninzi.
Ukwathi xa lifikile ithuba lokuphuza uMadlala akayi kubamba mzimba okanye akubone kunzima nanjengoko uza kube esenza oko kulindelekileyo kuye emsebenzini.
Eli tyendyana lithi akukabikho ndima apho kufuneka bephuzene noMadlala nanjengoko iselixesha leCovid-19.
UNomgca, oligqibelo kubantwana abasixhenxe, oosisi abahlanu nomntakwabo, uthi nguye nomntakwabo abalandele ikhondo lobugcisa.
Umntakwabo uMasithembe yimvumi yomculo weOpera ekwadlala ipiyano nemarimba.
Uthi abazali bakhe bamvumela ukuba ayokufunda izifundo zeDrama noxa nje babenomqweno wokuba enze izifundo zomthetho.
UNomgca ukwaqeqesha italente esakhasayo eMizan Casting Office eThekwini, esebenza noLindokuhle Masondo noTumisang Bosuga, bencedwa nguMlawuli weMizan uThemba Zuma.
Uthi umzuzu nomzuzu awufumanayo ubulela amandla oMdali nanjengoko ekhule engumntwana obekhathaza ngokwempilo.
Uthi okona ohluke kango kuBongz amdlalayo kukuba yena uyawoyika amantombazana, ukugqula intombazana kunzima kuye.
“Yeyona nto ndikhule ndiyoyika,” utsho efile yintsini.
“Ndiyakuthanda ukuthetha nokonwabisa abantu, leyo yinto endicinga ukuba sifana ngayo noBongz.”
Ungamlandela uOthembele kumakhasi onxibelelwano.
IINYEMBEZI, ingoma esandul’ ukukhutshwa nguBlackSpade ekunye noTeeTee, ibalisa ngeenyembezi ezibangelwe yintlungu yasemphefumlweni, ilahleko kwaneenyembezi eziqhutywa luvuyo.
UTeeTee udume ngengoma ethandwayo ethi ‘Relationship’.
Le ngoma, ephume kwinyanga kaDisemba, sele ifumaneka kuzo zonke iivenkile zeintanethi kwaye idlalwa kumabonakude nakoonomathotholo abaliqela.
Le yenye yeengoma ezimnandi zomjuxuzo ezenziwa nguDJ BlackSpade.
Ebalisela I’solezwe lesiXhosa ngale ngoma, uDJ BlackSpade uthi yenziwe kanye ngethuba esiva kabuhlungu ngenxa yokushiywa ngumama wakhe, kwaye nalowo ulilizwi kule ngoma uTeeTee ngaxeshanye eshiywe ngowakhe umama.
“Ikwayingoma ebalisa ngeenyembezi zovuyo kodwa nezo zokubandezeleka,” kubalisa uDJ BlackSpade.
UBlackSpade, onkaba ikwilali yakuDoti eDutywa, ogama lakhe lokuzalwa inguSabelo Gaqazele, ikwanguye owaxuba kamnandi ingoma kaElaine ethi You’re The One.
Le DJ, 37, yaqala ukubonisa umdla emculweni iseneminyaka elishumi elinesihlanu.
“Ngethuba ndineminyaka elishumi elinesixhenxe ndisenza iMatriki eIdutywa School of Excellence – ndaye ndathengelwa izixhobo zomculo (sound system) ngumninisikolo,” kubalisa uBlackSpade.
Ngenxa yothando lomculo, uDJ BlackSpade waye wangena kwisikolo sokufunda banzi ngomculo iGallo Music Production, kodwa waphinda waphuma engagqibanga apho ngenxa yeemeko zokuswela imali.
UDJ BlackSpade, waziwa nanjengomnini wendawo yentselo nomjuxuzo iBlackspade Club eyayiseQuigney eMonti.
UDJ BlackSpade udize ukuba ukususela ngoku ukuya phambili uza kugxila kwiingoma eziqaqambisa ulwimi lwesiXhosa.
Usebenze neeDJ eziliqela ezaziwayo kumaqonga ohlukeneyo.
“Ndifuna ukugxila kwiingoma zesiXhosa, ndibonge iziduko namaqhawe akwaXhosa afana noMandela, ooBiko, ooHani nafana nomam’ uNoxolo Grootboom,” kudiza uDJ BlackSpade.
Ukanti sibhala nje, uBlackSpade umatasatasa neDa Hustler Album Tour nalapho azisa ngecwecwe lakhe elitsha iDa Hustler kwiindawo ezohlukeneyo.
Kweli cwecwe kukho iingoma ezifana noEmonti kwakunye nethi Abalele. Kwezi ngoma usebenze noNombila, uTeeTee kwakunye noSlogan.
Ukanti ingoma yakhe entsha ethi Iimpendulo, nathi ithetha nomsebenzi wezinyanya, kulindeleke iphume ekuzeni kuphela konyaka.
UBlackSpade, osele ezinze eRhawutini emva kokucelwa nguJub-Jub ukuba ayokusebenza naye, ukhuthaze abatsha abanomdla wokungena emculweni ngelithi baye esikolweni.
“Mabaye esikolweni, bafumane iziqinisekiso nakwezinye izakhono. Umntu makawenze umculo njengento ayithandayo esazi ukuba asiyi kubeka isonka etafileni ngawo sonke.”
UBlackSpade uthi uzibona enguDJ Black Coffee wangomso, enyathela amazwe ngamazwe.
UTHANDO lokudlala eqongeni olwaqala u-Uphile Bongco eseyintwazana eminyaka emithandathu kuphela, ngoku lubonwa zizigidi ngezigidi zabemi boMzantsi Afrika.
UBongco udlala indawo kaPoloko oyintombi kaMamba kumdlalo kamabonakude iScandal!.
Waqala esikolweni samabanga aphantsi ngethuba isikolo sinomdlalo weqonga obizwa Alice in Wonderland. Ukususela ngoko, wazazi ukuba wenza into ayithandayo.
Encokolela I’solezwe lesiXhosa, uthi kulo mdlalo weqonga wayedlala indima ephambili.
“Ndikhumbula ndingakwazi ukucacisa ukuba yintoni oko ndandikwenza, kodwa endandikwazi yayikukuba ndenza into endiyithandayo. 
Ukunxiba umzimba womnye umntu, ndibalise ibali lakhe kwazala uthando lwezobugcisa,” kubalisa uBongco.
Uthi nangona ekhuthazwa kukubona kumagqala emidlalo kamabonakude afana noVatiswa Ndara, uMasasa Mbangeni, uBrenda Ngxoli noMoshidi 
Motshekgwa – kodwa utsalwa umdla kokwenziwa bubugcisa bokubalisa ibali.
“Okukhona ndifumanisa malunga nobugcisa bokubalisa amabali kunye nemisebenzi yayo – ekukonwabisa, ukufundisa kunye nokuphilisa – 
kulapho ndaba nomdla ngakumbi wokufunda kabanzi ngeli candelo ukuze nam ndenze oku ngenye imini.”
UBongco, 24, uzalelwe waze wakhulela eGqeberha. 
Ufunde kwiYunivesithi yaseRhodes nalapho aphume nesidanga seBA in Drama and Psychology kuquka nesidanga seeHonours kwiDrama.
Eli gqiyazana, elikwangumqondisi wemidlalo yeqonga, umbhali kwanemvumi, yintombi kumakhwekhwetha womsasazi woMhlobo Wenene FM uZolani Bongco.
Uthi ukuba notata ongumsasazi kuko okumkhuthaze nangakumbi, kwaze kananjalo kwamenza wafumana inkxaso ekhaya xa efuna ukungena kwicandelo lezobugcisa.
“Utata walandela umsebenzi kwikhondo elibonwa ‘njengelingazinzanga’ kuba usasazo yeyona nto wayenomdla kuyo.
“Ngokuba ke bekuqonda kwaye ekuxabisile ukulandela ikhondo umntu alithandayo, waye walamkela kwaye walixhasa iphupha lam lokuba kwiqonga lobugcisa. 
Umama wam, ongutitshalakazi, naye uyakukhuthaza kakhulu ukulandela iphupha, ngoko ndizibona njengonethamsanqa ukuba nabazali abanjengabo, ” kutsho uBongco.
Kodwa uBongco, okwaqeqesha ulutsha olunomdla kwimidlalo yeqonga, nolo lusesesikolweni, akafuni kwaziwa njengentombi kaZB ongumsasazi nje kuphela, kodwa ufuna imisebenzi yakhe izithethele.
“Ndifuna umsebenzi wam uzithethele kwaphambi kokuba ndizichaze ndingubani. 
Ndizama kangangoko ukufihla ifani yam kwiincoko, de ndibe ndiyabhaqwa,” kutsho uBongco ehleka.
Uthi indima yakhe kwiScandal! yeyokuqala kumabonakude, kwaye oko kuyamchulumancisa.
Encokola ngoPoloko amlinganisayo kwiScandal, uthi akuthandayo ngalo mlinganiswa kukuba uzimisele, uzithembile kwaye unentshisakalo.
UBongco uthi kwiminyaka emihlanu ukuya kwelishumi ezayo uzibona ebuyela kokwabo eGqeberha eyokuvula inkampani nestudiyo sokuphuhlisa italente yabatsha.
Ungambukela kwiScandal! rhoqo kwi-e.tv phakathi evekini, okanye umlandele kumakhasi onxibelelwano kwezi ndawo:Instagram: @upile_uthixo noTwitter: @upile_uthixo
ITYENDYANA laseQonce elingenele ukhuphiswano likaMr South Africa lifuna ukuchukumisa izazela zolutsha lwasezilalini.
USinethemba Mdunyelwa, 32, uthi ngokungenela uMr SA 2021 ufuna ulutsha luphakame, luphathelele ekufezekiseni amaphupha walo.
Encokolela I’solezwe lesiXhosa kule veki, uMdunyelwa, ophakathi kweenzwana eziselula ngokweminyaka nezingenele uMr SA 2021, uthi eli lithuba 
lokuba abo basebatsha baqalise ukusebenza kumaphupha abo.
Le nzalelwane yaKwaMadliki, eMount Coke, eQonce, ithi kuMr SA iyokuphakamisa isibane sabatsha abasezilalini.
“Ingakumbi njengokuba ndizalelwe ezilalini ndafunda khona, ndifuna ukubabonisa ukuba oko akuyi kuba ngumqobo ekufezekiseni loo maphupha banawo,” kutsho uMdunyelwa.
UMdunyelwa, osele ezinze eRhawutini akayomodeli nje kuphela, koko uyaziwa nakwimidlalo ethile kumabonakude.
Udlale iindinyana kwimidlalo efana neThe Queen, Isibaya nakwi-Omen.
Wakhe wangenela ukhuphiswano lokucondoba iCollective Model Hunt eNelson Mandela University ngo2018, nalapho waye waphuma kwindawo yesibini.
Uthi kudala elwazi ukhuphiswano lukaMr South Africa, kodwa ucinga ukuba elona thuba lakhe leli.
“Ndimele indawo yam yasezilalini, iphondo leMpuma Koloni noMzantsi Afrika uwonke.
“Ndikwafuna ukuba abatsha bahambele kude kwiintlobo ezininzi zeziyobisi bagxile kumaphupha abo, ” kutsho uMdunyelwa, othi ufuna ukuba nguMr SA wokuqala ozalwa eMpuma Koloni.
Uthi ukhuphiswano olufana noMr SA alikhangeli buhle kuphela, kodwa likwafuna abo bakwazi ukucinga.
Imbonakalo yakhe uthi uyigcina ngokuzilolonga yonke imihla, kwaye atye ukutya okusempilweni.
UMr SA uza kubanjwa xa kuphela lo nyaka.
Xa ufuna ukuvotela uMdunyelwa, bhala umyalezo othi MRSA56 uthumele kwinombolo engu-40439.
INOKUBA apho akhoyo uBetusile Mcinga udlakadlaka kukuyucwa ngabo bazibiza njengabafundi baseWalter Sisulu University (WSU) kwikhasi lakhe likaFacebook.
Okuqale ingumbhalo okhangeleka njengesiqhulo kuFacebook kaMcinga, ubangele kugityiselwane ngamatye ezithuko, “abafundi” beli zikomfundo bethutha le mvumi ngezingakanani zona izithuko.
UMcinga ubhale kuFacebook wakhe izolo esithi “Kuthiwa la Hippo yamapolisa eWSU itshiswe lilanga”.
Hayi ke yeka ukukhwela bezehlela kule mvumi yeGospile, bambi beyityhola ngokuhlekisa ngentlungu yabo ngelixa abanye babo bebengaboni xabanisa kulo mbhalo kaMcinga.
Ebhala oku nje uMcinga, abafundi baseWSU kwikhampasi yaseMthatha babambe uqhankqalazo ngoMvulo bekhalazela imiba eliqela echaphazela bona, nekukhokelele kudulubhentsu olubangele kutshiswe isithuthi samapolisa sohlobo lweNyala , konzakala namapolisa.
Oku kubangele zivalwe mba zonke iikhampasi zeli zikomfundo, kwabanjwa nomfundi waseWSU onama24 eminyaka ngokoyamene nesi senzo.
Abo babanga ngelithi ngabafundi baseWSU bakhale ngokuba le mvumi “ihlekisa ngentlungu yabo” phofu babe nabalandeli bakaMcinga bengamyekelanga.
Le ngxokolo isaqhuma kwizitalato zikaFacebook kaMcinga.
Nayo le mvumi kaUzundithwale ithande ukungaphumi ekuthetheni, kwaye ibonakala ikonwabele oku.
Kwiveki ephelileyo, abo bangamalungu eLGBTQI+ kwanabaxhasi besi sizwe simibalabala, bahambe nale mvumi yeTaru Lakho ngomgca.
Kaloku uMcinga ubhale kwikhasi lakhe likaFacebook esithi:
Oku kubangele ingxoxo etshisayo, bambi bemtyhola ngokukhamis’ atyhale okanye ukungabahloniphi abo bathandana besini-sinye kuba 
engababhalanga kakuhle oonobumba beLGBTQI+.
Akaphelanga mandla uMcinga, uziphendulele, etyhola abo bamxwaxwayo njengoophuma silwe abaxhwaleke ngokwasemphefumlweni.
Tsiiiii! Pheza Nduna uza kuba neenduma!
IINTANDANE kwiqonga lomculo loMzantsi Afrika, ingakumbi kunyaka ka2020, uMaster KG neNdlovu Youth Choir, baza kube bebukelwe lilizwe nehlabathi lonke xa betshintshisana ngeqonga eRobben Island.
Le khonsathi, eza kusasazelwa ihlabathi lonke (live stream) isindlekwa yiAfrica Rising ibambisene neLive Love, enjongo zabo ikukuqokelela ingxowamali eza kunceda iziganeko zasesidlangalaleni kwaneqonga lolonwabo emva kokuntlithwa kukugaleleka kwentsholongwane yekhorona.
Iimali eziqokelelweyo ziza kuya kwiFeed Our Crew – eliphulo lokunceda amagcisa angesosigxina kwanamaphulo oluntu asokolayo, kutsho abaququzeleli bale khonsathi.
Encokolela I’solezwe lesiXhosa ngale mini, umququzeleli wale khonsathi, uCraig Bright, uthi lo mcimbi oza kubanjwa nge25 kuTshazimpuzi 
(April) uza kuqala ngentsimbi yesine ukuya kweyesithandathu emalanga.
“Kuza kutshila iNdlovu Youth Choir yodumo lweAmericas Got Talent, eza kukhokelela kwingoma eyaduma umhlaba wonke kaMaster KG ethi Jerusalema,” kutsho uBright.
“Asivumelekanga ukuba sibambe iziganeko ngenxa yalo bhubhane, ngoko sicinge ukuba usasazo ngqo (live stream) lweemvumi ezimbini eziphum’ izandla kwindawo yembali efana neRobben Island, kuza kwenza ihlabathi liqaphele ukuba sidinga uncedo ukuze sigcine ubugcisa nenkcubeko iphila eMzantsi Afrika, ” kutsho uBright.
Esi siganeko solu suku siza kusasazelwa ihlabathi felefele, kwaye usaziwayo woMzantsi Afrika, uMaps Maponyane uza kube engumbhexeshi waso.
“Sinethemba lokufikelela kuluntu lwehlabathi, singaqhayisi ngeemvumi zethu nenkcubeko yethu nje kuphela, kodwa siqhayise nangelizwe lethu elihle,” utsho lo mququzeleli.
Uthi xa uluntu lwehlabathi livumelekile ekukhenketheni kwakhona, unethemba lokuba uMzantsi Afrika uya kube usezingqondweni zalo.
”Sikwathemba ukuba sakuqokelela imali kangangoko sinako ukuze sixhase icandelo lolonwabo oluqhwalelayo kungoku nje. 
Sileli qonga asinikwanga nkxaso ngurhulumente wethu kwaye asikhethanga ukuwuthathela ezandleni zethu lo mba,” kutsho uBright.
Abaququzeleli bakwathi noxa nje le khonsathi ifelefele, uluntu luyacelwa ukuba lufake isandla online ngemali ebubuncinane buqala kwiR30.
Elowo nalowo othe wafaka isandla senkxaso uza kufakwa kwidraw ukuze aphumelele ukuba kwiVIP eRobben Island ngomhla wekhonsathi, kwangaxeshanye inkxaso yakhe ingene kwingxowamali yokunceda uluntu olusweleyo.
ABO baseMpuma Koloni nabanentshisakalo yokuzibona beseqongeni lemidlalo kamabonakude ngeliny’ ilanga, kodwa babe bengenazo iimpiko zokufikelela ekufezekiseni amaphupha abo, banikwa ithuba.
Umdlali kumabonakude, uChumani Pan, uphinde wabuya ityeli lesibini eMonti ezokunika ulutsha olufuna ukufana naye icham lokuqeqeshelwa ukudlala kwimidlalo kamabonakude.
Olu qeqesho luntsukuntathu luza kuqhutyelwa ePontoon Road, kwisakhiwo esiseRiver Park edolophini kuGompo (Monti) ukuqala ngomhla we23, 24 ne25 kuTshazimpuzi (April).
“Eli lithuba kubantu abanomdla wokudlala kwimidlalo kamabonakude, abantu ekudala bewenza lo msebenzi kwanabo bangakwazi kuya esikolweni sokuqeqesha abalingisi kodwa babe benomdla wokufunda ngeendlela ekusetyenzwa ngazo kwiqonga lokulingisa,” kutsho uPan encokolela I’solezwe lesiXhosa.
UPan yinzalelwane yakwilali yaseSoto eMooiplaas. 
Uzakhele igama kwimidlalo efana neGenerations, Ashes to Ashes, Montana, Igazi, The Kingdom Ukhakhayi neminye ekungasa siyibala.
Uthi sekuyiminyaka enqwenela ukutshintsha imeko kwiphondo lakhe lokuzalwa.
“Kuqale ngokuthi qho xa ndityelele ekhaya eMpuma Koloni, ndifumane imibuzo eliqela yokuba ndifikelele njani kule ndawo ndikuyo, ndithi xa ndibaxelela ukuba ndifunde eCity Varsity, ndibe sendibaxelela neemali ezihlawulwayo – ndibone ukudandatheka ebusweni babo, ” kubalisa lo mdlali kamabonakude.
“Ngelishwa, abantu abaninzi eMpuma Koloni abakwazi ukufikelela ngokwempokotho kula mazikomfundo, kulapho ndaye ndahlala phantsi, ndacinga ukuba okuncinane endinokwenza kukuvula iqonga lokufunxa ulwazi lokuba kusetyenzwa njani kwiqonga 
lemidlalo kamabonakude kwaye ubani kufanele aqale phi, ” kutsho uPan.
Abo banomdla wokuzimasa olu cweyo kufanele baze bephethe incwadi yokubhala ulwazi abalufumanayo.
Baza kunikwa umsebenzi neendima abaza kuzidlala kwezi ntsuku zintathu zoqeqesho.
“Siza kuba shicilela xa beseqongeni bedlala iindima abazinikiweyo ukuze babenomsebenzi wabo oshicilelweyo,” kutsho uPan.
UPan bekhe walwenza olu cweyo kwaye elwenza felefele kwiminyaka emibini edlulileyo eMonti, ekhupha kuye epokothweni encediswa liqela asebenza nalo.
Kodwa ngoku izinto zitshintshile, abo banomdla wokufunxa ulwazi iintsuku ezintathu zoqeqesho kuza kufuneka bekhuphe imali engangeR700 eza 
kuncedisa ukuhlawula indawo, 
izixhobo zokusebenza, ukuhlelwa komsebenzi nokunye okuninzi.
Ukuzibekela indawo thumela umyalezo kaWhatsApp okanye utsalele kwezi nombolo:0711935743 okanye 0733561438.
Ukanti ungaphoswa nguPan esenza adume ngazo kumdlalo omtsha iDie Sentrum kwiSABC 2 ukuqala namhlanje (8 April) ngentsimbi yesithandathu ngorhatya.
ISITHSABA sikaMiss Bachelorette SA 2020 kubusuku bayizolo silele Ezibeleni kuKomani.
Kaloku igqiyazana elizalwa kule lokishi, uKhayakazi Koto, nguye ophumelele le ntshinga.
UKoto, 41, ebekhuphisana neembelukazi ezikwishumi elinanye kumsitho obubanjelwe kwidolophu yasePolokwane, eLimpopo kubusuku bayizolo.
Exelela I’solezwe lesiXhosa ngendlela aziva ngayo emva kokuphumelela esi sithsaba.
“Ndiziva ndixhalabile, ndinemincili kwaye ndiziva ndikhululekile. Isizathu sokuba ndizive ndixhalabile kukuba owona msebenzi uyaqala ngoku,” kubalisa uKoto ochulumancileyo.
Uthi okona kuseleyo ngoku kukuva okona kulindeleke kuye njengoMiss Bachelorette ka2020.
Lo Sekela-Mlawuli wecandelo loonomathotholo kwiSebe lezoBudlelwane baMazwe ngaMazwe neNtsebenziswano, ubambe ngazibini kubahlobo noluntu oluthe lwamphakamisa kolu hambo lwakhe.
UKoto, ongumama wentwazana encinane uAyola, waba nokuzithemba emva kokungenela uMiss Umhlobo Wenene FM ngo2002, nalapho wajika kwindawo yesihlanu.
Uthi oku kwamenza ayeke ukuzingabaza nanjengoko wayekhule eyintwazana eneentloni.
Esi sifundiswa esaphumelela iBA Degree kwisiNgesi neNzululwazi kwezoLuntu (English and Social Sciences), lizichaza njengegqiyazana eliqolileyo, eli phuma kwidolophana encinane nelinamaphupha amakhulu.
“Ndingumxhasi omkhulu wabasetyhini, ndiyonwaba ngokuba luncedo kubo, ndikulungele ukufunda izinto ezintsha kwaye ndiyakonwabela ukuzicela umngeni.”
Le mbelukazi ithi ibikokokuqala ngqa ebomini bayo ikhuphisana kwiqonga elimbejembeje nelikhulu njengoMiss Bachelorette SA, nathi lingqamelana ngqo namaphupha walo.
UMiss Bachelorette SA lukhuphiswano lonyaka nonyaka olusungulwe ngo2019 ngowayekhe wangenela uMiss SA uRefilwe Mogale.
Olu khuphiswano lwenzelwe amanenekazi aphakathi kwama25 ukuya kuma50 eminyaka ubudala, angatshatanga, anabantwana kwanango angenabantwana.
Halala kuwe MamNgxongo!
Le ndaba yakho yokundilandela, undilandela kuFacebook, kuTwitter naku-Instagram, ubusy uyareact(a), iyophelel’ eMatrasini.
Lawo ngamazwi akwingoma entsha kaSinelizwi “Snerah” Mbidana ethi ‘Ematrasini’.
Le ngoma kaMbidana, esandul’ ukuphuma ekhasini, yenzelwe abathandi bomculo ukuba balibale kancinane ngoxinizelelo abanalo olubangelwe kukufika kweCovid-19.
Le ngoma inendawo ethi [Wakhomenta, ndakhomenta, wareact(a) ndareact(a), zam’ eyokuza ikhona eyokubuya].
Ebalisela I’solezwe lesiXhosa ngale ngoma, uMbidana uthi umculo wakhe ukhuthazwa bubomi bemihla ngemihla, izinto ahlangabezana nazo kwanamabali abantu abamngqongileyo.
“Yingoma eyonwabisayo kakhulu ebantwini abatsha. Iza kubenza balibale okomzuzwana ngekhorona,” kutsho uMbidana.
Igama elisetyenziswe nguMbidana kule ngoma yakhe elithi ‘Ematrasini’ lisetyenziswa ngabantu abatsha kumakhasi onxibelelwano xa bethetha ngokuwela iziko.
“Kuba [ngeli xesha leCovid-19] bechitha ixesha elininzi kumakhasi onxibelelwano, kuphinde kubekho amagama abaye badlale ngawo, ’ematrasini’ ibe lelinye lamagama atsale umdla kum,” kutsho le mvumi.
Kule ngoma uthi usebenze neAfro-Victimz.
UMbidana, waseLuphilisweni eMbizana, ucula umculo wohlobo lweAfro-House neAfro-Soul.
Enye yeengoma zakhe ethi ‘Abalali’ akunye kuyo noFusion Tone, yaphumelela imbasa yeBest Dance Song kumawonga iSouth African Upcoming Musicians Awards.
Ukanti enye ingoma adume ngayo ithi ‘Ndibambe’ nayenze noDJ Soso.
Umculo kaMbidana uyafumaneka kuzo zonke iivenkile zeintanethi.
Inkosikazi yaseRhawutini ibeleke abantwana abalishumi, ngaxeshanye, yatsho isophula irekhodi lehlabathi leGuiness likaHalima Cissé obeleke abantwana abalithoba eMorocco kwinyanga ephelileyo.
UGosiame Thamara Sithole, 37, ubeleke aba bantwana balishumi (decuplets ngesiNgesi) kwisibhedlele sasePitoli ngokuhlwa kwangoMvulo, utshilo umyeni wakhe uTeboho Tsotetsi.
UGosiame Thamara Sithole nomyeni wakhe uTeboho Tsotetsi UMFANEKISO: Thobile Mathonsi/African News Agency (ANA)
UTsotetsi uthi uSithole, osuka kwilokishi yaseTembisa Ekurhuleni, ubeleke amakhwenkwe asixhenxe namantombazana amathathu emva kokusetyenziswa kwesikere.
“Ebeneenyanga ezisixhenxe neentsuku ezisixhenxe ekhulelwe. 
Ndineemvakalelo,” utshilo uTsotetsi, ongaphangeliyo.
USithole, okwanamawele aneminyaka emithandathu, uxelele iPretoria News kwinyanga ephelileyo ukuba wayengayikholelwa ekuqaleni kwalo nyaka xa wayexelelwa ngoogqirha ukuba ukhulelwe abantwana abathandathu (sextuplets), phambi kokuba olunye upopolo luveze ukuba unabantwana abasibhozo (octuplets).
Abanye ababini zange babhaqwe ekuqaleni kuba babekumbhobho ongalunganga, ngokokutsho kukaSithole.
USithole, ongumanejala evenkileni, uthi kwakumothusile ukukhulelwa olu hlobo. Uthi kwakunzima ekuqaleni, egula. 
Ukwathe khange akunyangele ukukhulelwa.
UNjingalwazi Dini Mawela, isekela ntloko kwisikolo sezobugqirha eSefako Makgatho Health Sciences University, uthi imeko kaSithole inqabile kwaye ivame ukubangelwa lunyango lokufuna ukukhulelwa.
Aba bantwana baza kugqiba ezi nyanga zizayo kwizixhobo zokukhulisa abantwana ngenxa yokuba bebekhulelwe “ngomngcipheko ophezulu”, utshilo uMawela.
Ndenza isiqinisekiso sokuba olu phando nalo msebenzi ujongene nendlela apho abalinganiswa ababhinqileyo abathi bazotywa ngayo kwincwadi zedrama ngokubhekisele kwisini sabo sabosobufazi, wenziwe ndim. 
Apho ndisokusebenziso aphando lwabanye ababhali, ndizokucaphula ukuba ndisebenzisa amagama omnye umbhali.
Kolu phando bekujongwane nendlela apho ababhali abasini sobuduna kwakunye nabo babhinqileyo abathi babazobe ngayo abalinganiswa abayintloko, abangamabhiqa kwiincwadi zabo zedrama zolwimi lwesiXhosa. 
Umphandi ukhokelwe yinto yokuba kukho ingxaki kwindlela amabali ethu edrama esiXhosa athi abhalwe ngayo. Kuye kwabonakalo ukuba umxholo wala mabali uyafana awuyelelenanga. 
Umphandi ubonile ukuba ababhali bathetha into enye, kwaye bethetha into enye nje, umphandi akangqinelani nabo. 
Oku kungangqinelani kuye kwazalwa kukutshintsha kwamaxesha. 
Ezi zinto aba babhali bezi ncwadi zedrama ababhala ngazo zizinto ezazisenzeka kude kudala. 
Ngenxa yokutshintsha kwamaxesha, akukho mntu ulindeleleke ukuba aphile ngale ndlela ezi ncwadi zisikhokelela ngayo. 
Incwadi nganye ephononongiweyo ibijongwa phantsi kweenkalo ezithile, ezithe zangqinelana nolu phando, ukuze umphandi afike apho ebesiya nolu phando. 
Apha kolu phando umphandi ude wafika apho kufel’ithole khona nolu phando, yonke imibuzo ebaqale enayo yaphanduleka ekuhambeni kophando. 
Sibabonile ababhali beencwadi zedrama bezibhala iincwadi zabo, kunye nendlela leyo bathi bazibhala ngayo. 
Siwubonile umohluko phakathi kwababhali besini sobuduna kunye nababhali ababhinqileyo nendlela ababazoba ngayo abalinganiswa ababhinqileyo. 
Ababhali besini sobuduna bababzoba abalinganiswa abangamabhinqa njengabantu ekumele bexhomekeke kwabo besini soduna, hayi abantu abazimeleyo, abaziphandelayo. 
Umfundi umbonile umbali webali leqonga xa ezoba abalinganiswa uFuneka kunye noZanele phaya kula ncwadi u-Ndiyekeni njengabantu abaxhwitha amadoda ade ome nko, bawashiye engenanto, bakugqiba bawalahlele ngaphandle. 
Khumbula indlela yena umbhali ka-‘Inene nasi Isibhozo’, esizobela umlinganiswa 
uMasukude njengomfazi okhohlakeleyo, ongcolileyo, othakathayo, kwaye oligqwirha. 
Sithe sisakhuza oko kubunjwa kuMasukude, saze sadibana nomlinganiswa uNojenti, phaya ku-‘Ndixoleleni’, ekhohlakele yena kuqala efana nje noMasukude, naye engumbulali othakathayo. 
Umphandi usebenzise yanye jwi incwadi ebhalwe libhinqa, oku akwenzekanga ngampazamo, kwenziwe ukubonisa ukunqongaphala kweencwadi zedrama ezibhalwa ngmabhinqa, abe ezama ukunyusa isidima samabhinqa, esiwiswe ngezi ncwadi zininzi zibhalwa ngababhali besini sobuduna. 
Le meko ikwayiyo ekhuthaze umphandi ukuba enze uphando olunje ngolu, ukuze amehlo abo babhalayo avuleke babone ukuba ingxaki ikho, kwaye ifuna bona ukuba bancede kwangoku ithuba lisekhona. 
Kumabali edrama amane athe axoxwa apha kolu phando u-‘Inene nasi Isibhozo’, ‘Ndiyekeni’, ‘Ndixoleleni’ kunye no-‘Iinkunzi Ezimbini,’ siwabonile ke amabhinqa ecinezelwa kwaye ephathwa kakubi ngabantu besini sobuduna. 
Uqaphele ukuba amabhinqa awaphili phantsi kwengcinezelo kusini na ngoba ngelinye ixesha umntu lo uphila phantsi kwengcinezelo, akayiqondi naloo nto, de yolathwe ngomnye umntu. 
Iba ngulo mncedi ke nawe. Ukuba wena apha ebomini bakho uyaqonda ukuba uyacinezelwa ngumntu othandana naye, ophangela naye okanye ofunda naye, zama ukuba uphume kolo manyano, nokuba ulibhinqa okanaye uyindoda. 
Kaloku namabhinqa anaso isakhona sokucinezela amadoda, ingakumbi emitshatweni. 
Umfazi ayiphathe indoda yakhe caba indoda ayinakukwazi ukwenza nto ngaphandle kokuba icele imvume emfazini, njengokuba sibonile phaya kwibali lethu u-‘Iinkunzi Ezimbini’ isenziwa nguSibonda loo nto emfazini wakhe uNolasti. 
Yinto apha le eyimoshayo imitshato, nayo nayiphi na indibano phakathi kwabantu ababini, ngoba kaloku omnye umntu ngoku uza koyika ukuphila ubomi bakhe, kufuneka aphilele omnye umntu ngenxa yoloyika analo. 
Umphandi angacebisa ukuba abo bathi bawafunde amabali anje, bawafunde ngamehlo kunye neendlebe ezibukhali ngoba bangakhawuleza babhidakala kwinto amabayithathe okanye bayizuze xa begqibile ukuzifunda ezi zifundo zedrama. 
Umphandi uphinde acebise ababhali abasafundayo ukuba basuke baphele kumba wokuzoba amabhinqa njengabantu ababuthathaka abaxhomekeke kuphela kumadoda, ngoba amaxesha atshintshile ngoku, azisekho njalo izinto. 
Ukuba kukho ingcamango abafuna ukuyizoba, mabayizobe ngokupheleleyo, bayibeke phambili ingxaki, bakugqiba baze nesisombululo. 
Umzekelo, ukuba umbhali utshiswa yinto afuna ukuyibhala ngamabhinqa emhluphayo, efana nokungazihloniphi kwamabhinqa, uvumelekile ukuba akubhale oko, kodwa makangapheleli apho. 
Makagqithele aze neengcebiso apho amabhinqa angathi aziphucule ngayo, ukuze ibhinqa elisakhulayo elifunda loo ncwadi libe nenkuthazo nokuba belisalahleka ebomini balo. 
Ingcebiso yomphandi yokugqibela yeyokuba ababhali besini sobuduna bakhe babhale iidrama ezinyusa isikhundla samabhinqa, ngoba kuninzi okwenziwa ngamabhinqa, kodwa okungabhalwayo ezincwadini. 
Singabantu abaphangela kweli bakala lezezibhalo sinokukhuthazana, sinyusane ukuze wonke umntu aphumelele, hayi into yokuba abanye banyuke ngokucinezela abanye. 
Umphandi uthanda ukukhuthaza abo basakhulayo, bathe banomdla ekubhaleni ukuba bayibone le ntlekela yenzeka kwizibhalo zethu zolwimi lwesiXhosa, ze bakhuthazeke ukuba nabo babhale iincwadi ezifana nezi, nto nje bona bazame ukunyusa isidima samabhinqa, baphelise le nto yokucinezela esinye esini maxa benyusa esinye. 
USibonda naye unale ngxaki inye, naye uphakamile wathetha, engqinelana nesi sithethi, ngokuba yena ukhala ngento yokuba, umfazi wakhe 
uNolasti akanayo intlonipho kwaye uziphethe emtshatweni wabo ngenxa yale mfundo anayo. 
Imfundo emfazini ibonwa njengokuba yingxaki ngokuba umfazi ofundileyo unento yokufuna ukwenza izigqibo zekhaya. 
Iqalele apho ingxabano phakathi kukaSibonda kunye nomfazi wakhe omcinci uNolasti. 
Abanye abafazi bakaSibonda, uNifinishi kunye noNokhaya bona bathobekile. 
Kaloku bona ngabafazi abadala kwaye abanayo kwaphela imfundo. 
Ukutshata komfazi wesithathu kukaSibonda yabangela utshintsho emzini wabo ngokuba uNolasti akafani nabo tu. 
Izinto zekhaya ezifana nokucoca, ukupheka okanye ukwenza iti, uNolasti uziyekela kubo, ngelithi yena uyaphangela, kwaye uyabondla ngemali ayibhatalwayo ekhitshini, ngoko ke bona mabenze imisebenzi yaphakathi kwekhaya. 
Oku kubangela ukuba abafazi bakaSibonda bangamthandi lo Nolasti. 
Le ngxwabangxwaba yile yabangela ukuba uNolasti awushiye umzi wakhe, agoduke ngokuba yena akazibona ephila ndlelanye naba bafazi bakaSibonda ngoba yena uphucukile kwaye ufundile, ngoko ufuna ukuphathwa njengomntu okwelo nqanaba hayi nje ngathi akabalulekanga. 
Mve kule ngxoxo ingezantsi: Nolimithi: Ndinqanda ndinganqandi ubonanje. 
Iyakhubekisa okunene into yokuba abafazi benziwe amakhoboka amadoda olu hlobo, ukuze kube kukho izinto ezifana nooNofinishi aba, kuba enjenje nje umyeni wakho woniwa ngabo. 
Ukuba bebengengabo abathoba-sikutyele bangabo ngengenje uSibonda. 
Ibe ke iculo alihlabelayo livunywa yiyo yonke le lali, akakhathaliseki nokuba uyiloza kangakanani na. 
Nawethu amadoda kufuneka asiphathe njengokuba esitsho. 
Inene yinto ngobunto bayo le yobubonda, ndakuyicel’ivuthiwe ndifung’amaKhwemnte. 
Nolasti: Masingazikhathazi kakhulu wethu Mfazi. 
Kaloku yonke into ilunga ngokulungiswa. 
Mna ndicinga ukuba xa sinokubashumayeza abanye abafazi aba, sibabonise ingxaki esikuyo thina bafazi, bangasebenzisana nathi ekuthuleni le dyokhwe siyithwaliswe ngumendo. 
Isengenzeka ubonanje into yokuba baninzi abacinga njengathi qha bayoyika ukuzidandalazisa izimvo zabo kuba bacinga ukuba mhlawumbi kuza kuthiwa baphokele. 
Kuyaqapheleka ke ukuba umlinginiswa oyintloko apha kule ncwadi yedrama nguNolasti. 
Lo mlinganiswa zininzi izinto ezimvelelayo, ezithi zibe yingxaki ebomini bakhe ngenxa yokuba elibhinqa. 
Apha ngentla sibona ethetha nesihlobo sakhe esikhuthaza ukuba sinyamezele emzini waso nokuba sekunzima kangakanani na ngoba uyayazi into yokuba emendweni kuyanyanyezelwa. 
Le ntetho iphakathi kukaNolasti kunye noNolimithi, uNolimithi ekhalaza ngempatho mbi abayifumana ebayenini babo, beziva behleli phantsi kwengcinezelo emizini yabo. 
Oku kuthethwa ngaba bafazi ngoku kanye kuza kuthethwa ngako apha kwesi sahluko. 
Apha kweli bali ingcingane yesini sobukhomokazi igqame kakhulu ukogqitha le ifumaneka pha kwela bali u-‘Inene nasi Isibhoza’. 
Xa sijonge umlinganiswa oyintloko uNolasti, siyambona lo mlinganiswa ukuba uyangena phantsi kwebhinqa elithi lilwele inkululeko namalungelo amabhinqa. 
Sikubona oku ngokwezenzo zakhe, kuqala, udaba lokuba kanti ufundile luyakuxhasa oku, udaba lwesibini lelokuba, lo mfazi uyakwazi ukuzimela endodeni yakhe, akenzi nantoni na ayixelelwayo okungathi ulusana. 
Umyeni kaNolasti onguSibonda, yindoda apha esinokuthi yindoda eqotho yomXhosa, othi apha alihloniphe kakhulu isiko lakhe. 
Ngoko ke unendlela azilindele ukuba abafazi bakhe baziphathe ngayo, kwaye kunezinto alindelele ukuba bazenze njengoko bengamakhosikazi akhe. 
Funda incoko phakathi kukaNolasti nendoda yakhe uSibonda xa bebuya emngcwabeni: 
Sibonda: Kanene akukho nto niyenzayo ngaphandle kokuthetha nina bafazi. 
Iphi ikofu Nolasti? Ndidiniwe ndingumfi ndilapha nje.  
Nolasti: Ndidinwe oku kwam ubonanje. 
Ubungenakuyenza ngokwakho namhlanje ikofu? 
Sibonda:Uthi mna mandenze ikofu? Uyaziva kakuhle le nto uyithethayo? 
Le ncoko ingentla phakathi kwesi sibini sitshatileyo isibonisa indlela isini sesiduna esisibona ngayo isini sobukhomokazi. 
Apha sibona ngokucacileyo ukuba le ndonda inala ngcamango yokuba umsebenzi womfazi kukukhathelela indoda yakhe maxesha onke. 
Kaloku qwalasela ukuba bobabini badiniwe bavela esingcwabeni, umfazi yena uvela ukuya kupheka nokuhlamba izitya emngcwabeni, kucacile ukuba soze ithi kanti akadinwanga, kodwa kuyo yonke loo nto kunyanzelekile ukuba afike emzini wakhe aphinde enze imisebenzi yakhe yobufazi. 
Aba bafazi apha kweli bali bayayibona le mpatho, abanye bayayikhaba, babe abanye beyivuma ngoba abazi ngcono, nabo banala ngcamango yento yokuba umsebenzi wabo njengabafazi kukunakekela indoda yabo, ukucoca indlu, ukupheka nokukhulisa abantwana. 
Le yantlukwano ikho phakathi kwaba bafundileyo kunye nabo bangakhange bawabona amasango esikolo. 
Nantsi incoko phakathi kukaNolasti kunye nomhlobo wakhe uNolimithi ekubeni uNolasti embalisela ngendlela umyeni wakhe uSibonda athi wamkweka ngayo emngcwabeni, xeshikweni esithi amadoda abhubha esemancinci ngenxa yabafazi babo abaphucikileyo kwaye abangenandlela yokuyiphatha indoda, bona bantu noko baqiqileyo, kwaye bafundileyo, kwaye bayiqwalaselayo le mpatho mbi: 
Nolimithi:Ndinqanda ndinganqandi ubonanje. 
Iyakhubekisa okunene into yokuba abafazi benziwe amakhoboka amadoda olu hlobo, ukuze kube kukho izinto ezifana nooNofinishi aba, kuba enjenje umnyeni wakho woniwa ngabo. 
Ukuba bebengabo aba thobasikutyele bangabo ngengenje uSibonda…  
Nolasti:Masingazikhathazi kakhulu wethu Mfazi. 
Kaloku yonke into ilunga ngokulungiswa.
Mna ndicinga ukuba xa sinokubashumayeza abanye abafazi aba, sibabonise ingxaki esikuyo thina bafazi, bangasebenzisana nathi ekothuleni le dyokhwe siyithweliswe ngumendo. 
Ukuba uyakhumbula xa bekuchazwa ukuba yintoni ingcingane yesini sobukhomokazi, bekuxhentsiwe phezu kwento yokuba, le ngcingane ithetha ngamabhinqa athi adibana alwela inkululeko yabo kunye namanye amabhinqa. 
Le nto kanye yenziwa nguNolasti kunye nesihlobo sakhe uNolimithi. 
Jonga pha kwezi ndawu bathi “Iyakhubekisa okunene into yokuba abafazi benziwe amakhoboka amadoda olu hlobo” baze baphinde bathi 
“Mna ndicinga ukuba xa sinokubashumayeza abanye abafazi aba”. 
Aba bafazi babini yimizekelo emihle yamabhinqa afuna ukuncedisana namanye amabhinqa ukuze bakhululeke phantsi kwengcinezelo yamadoda. 
Abayenzi lento ukukhulula iziqu zabo kuphela, bafuna ukunceda nabanye bababone ukuba le mpatho baphantsi kwayo, ayiyiyo. 
Akulula ke ukubonisa wonke umntu ukuba bahleli phantsi kwengcinezelo xa bona bengayiboni loo nto. 
UNolasti uthe xa ezama ukubabonisa abanye abafazi aba atshate nabo apha kuSibonda into yokuba le ndlela uSibonda abaphatha ngayo asiyondlela yokuphatha abafazi. 
Uthe akuzimela lo mfazi, abanye abafazi aba babini bambona njengomntu oziphakamisileyo kwaye ophucukileyo. 
Bave bezithethela uNofinishi kwakunye nomfazi wesibini uNokhaya: 
Nokhaya: Ndixakiwe nam Nofinishi, kudala ndiyijika-jika ingqondo yam kodwa andiphumi nasiphumo. 
Kucace gca okwekat’emhlophe ehlungwini khona ukuba asisobe sonwabe sonke kweliya khaya lethu belifudula liseluxolweni ngenxa yokusa nokuswela imbeko kukaNolasti.  
Nofinishi: Usimele ngempucuko yokuba yena akanakuphathwa yincentsa. 
Ndixakwa kukuba wayeze kuthini apha kanti ufuna ukuziphatha. Inzima le mfundo yabo, ibaphambanisa ingqondo. 
Bayafuna ukuba ngabafazi kodwa abakwazi tu ukwenda! Lo Nolasti ungafika engqayiza, ezibiza ukuba yena uyinkosikazi kaJwarha uqobo, ezingomba isifuba kuba etshate ezi-ofisini zeemantyi, inqaba kukuziphatha okwenkosikazi. 
Kucacile ukuba aba bafazi babini abavani kwaphela noNolasti kwaye le nto yakhe yokuba abe kanti ufundile nabo bayibona nje ngokuba yingxaki ngoba bathi yiyo le imenza ukuba acinge uphucukile kunabo. 
Bayalibala into yokuba ukutya oku bakutyayo, nempahla le bayinxibisa abantwana babo ithethwa nguNolasti, ngenxa yale mfundo yakhe bangayiboneli ntweni. 
Indaweni yokuba banyamane bebo bathathu, bencedisane kwaye bakhuthazane ukuze kuhlaleke kamnandi emzini wabo, wayalwana, kwaye abahloniphani, nto le iliwa yile ngcingane yesini sobukhomokazi. 
Ngoba ngoku- bhekisele kule ngcingane, amabhinqa kumele ukuba amanyane ancedisane ukulwa ingcinezelo yamadoda. Bona aba bafazi bayayikhuthaza. 
Kweli bali likaMothlabane umbhali usizobele umlinganiswa oyintloko ukuba abe ngumntu obhinqileyo, kwaye ofunde ngaphezu kwendoda yakhe, ngoko ke ukungalingani ngokwesini sekubonakele ngokupheleleyo. 
Indaba yokufunda kukaNolasti nokuphangela kwakhe yingxaki kakhulu apha kweli bali, ingakumbi emnyenini wakhe uSibonda. 
Kaloku le meko ibhalwe phantsi kwayo le ncwadi, yokuba nomfazi ofundileyo yinto apha engaqhelekanga kula maxesha ngoba imfundo asiyonto apha ibonwa ibalulekile ngoba, indoda yiyo ekumele ukuba iphangele ibuye nemali endlini, xeshikweni umfazi esenza imisebenzi yasendlini, ngoba kaloku indoda yiyo intloko yekhaya. 
UMfazi kaSibonda omncinci ufundile kwaye uphangela emakhitshini, ngokoke naye ungena nemali endlini ethi isetyenziswe ukuthenga ukutya, impahla yabantwana njalo njalo. 
Oku kubangela ukuba uSibonda azive eyindoda engaphelelenga ngoba abafazi bakhe abadala bondliwa ngumfazi wakhe omncinci. 
Yena uNolasti uyibona le nto nje- ngokuba uncedisana nomnyeni wakhe kwizinto zasekhaya. 
Oku kwenzeka phakathi kwesi sisbini kuko okubangela kuthiwa ukuba kukho ukungalingani ngokwesini. 
UNolasti wenza ngandlela zonke ukuqinisekisa ukuba uncedisana nomnyeni wakhe apha endlini, kodwa yena uSibonda lo uqinisekile ekubeni yena 
akasoze aphathwe ngumfazi kwaye angahlonitshwa ngenxa yokuba lo mfazi ephangela. 
Funda into ethethwa nguSibonda xa uNolasti ethe wavuma ukugcina abantwana baka- Nkosikazi White, umqeshi wakhe, ebusuku xeshikweni bona besaphumile, abe phofu uNolasti engacelanga mvume kumnyeni wakhe: 
Nolasti: Kaloku baza kuya entlanganisweni nomnyeni wakhe, babuye ebusuku kakhulu. 
Mna ndiza kugcina abantwana lo gama bona besentlanganisweni… 
Sibonda: Ingaba iindlebe zam zinomphula okanye ndicothelwa bubuthulu? 
Uyandixelela yonke le nto okanye ufuna uluvo ngokugcina abantwana babeLungu ebusuku? 
Nolasti:Hayi wethu ndiyacela ungabi sathetha enye into. Sendivumile kuMedem. 
Sibonda:Uvume njani Nolasti? Uyivuma njani into elelo hlobo ungakhange ugqithe kum? 
Uthetha ukuba uza kusuka uzigqibele ukuba unokubuya nanini na xa uthanda apha emzini wam 
Kucacile into yokuba uSibonda yindoda apha ethanda ukuphatha. 
Ufuna ukuba izinto zihambe ngendlela yakhe. 
Nengcingane yokungalingani ngesini isixelela loo nto ke ukuba isini sesiduna sizibona sibaluleke ngaphezu kweso sobukhomakazi, yiyo loo nto uSibonda elindele uNolasti ukuba acele imvume kuye kuqala phambi kokuba enze izigqibo, okungathi uNolasti ngumntwana ongayaziyo into ayenzayo. 
Amaxesha esiphila kuwo ngoku awasafani namaxesha ootatomkhulu noomakhulu bethu ababephila kuwo. 
Nto leyo ethetha into yokuba amasiko nezithethe zethu zakwaXhosa zitshintsha nokutshintsha kwamaxesha. 
Kakade ayikho into ehleli ihleli, zonke izinto ziyatshintsha. 
Xa sijongane nendawo amabhinqa akuyo ngoku size sithelekise nendawo awayekuyo ngoko, utshintsho luyabonakala. 
Kuninzi okwakulindeleke kumabhinqa kwixesha lakudala, ingakumbi emitshatweni. 
Amabhinqa ayelindeleke ukuba kanti atshatile phambi kokuba afike kwiminyaka ethile, ukuba kanti kufika loo minyaka bengatshatanga, babejongwa njengabantu abangaphelelanga. 
Bona ke abo batshatileyo banezabo izinto ekulindeleke bezenzile. Zonke ke ezi zinto bese zikhankanyiwe kumancandelo angaphambili, xa bekuthenthwa ngeendidi zamabhinqa alwela ukungalingani ngokwesini. 
Apha kweli candelo umphandi ufuna ukuchopha kumba wezikhundla ezibakho emtshatweni. Xa abantu betshata, sube kutshatha ibhinqa kunye nomntu wesilisa. 
Ekubeni oko kwenzekile, utata wekhaya uye abonwe njengentloko yekhaya, apho kulindeleke ukuba ondle umfazi wakhe, akhusele umzi wabo. 
Ukanti lona ibhinqa lilindeleke ukuba linakekele umnyeni walo ngokuqinisekisa ukuba ukutya kuhleli kukho etafileni, indlu icocekile kwaye konke akufunayo kukhona endlini, ze amzalele abantwana lande usapho.  
Kodwa konke oko kwatshintsha nokutshintsha kwamaxesha. 
Kula maxesha kukho amabhinqa aphangela mihla yonke, de baphangele ezinzulwini zasebusuku, nto leyo ethetha ukuba, ixesha lokuba apheke, acoce indlu, anakekele umyeni wakhe liyancipha, kunyanzelekile ukuba umnyeni anyuse iikawusi, angene esikhundleni sobufazi. 
Nto le ibingasoze ingcamleke kumaxesha akudala. 
Masikhe siqaphele apha kweli bali likaMothlane, apho umlinganiswa uNolasti athi athathe umsebenzi wasebusuku kuba acingela imali azakuyizuza kulo msebenzi, ezakuthi incedisane nabo emzini wakhe nomnyeni wakhe uSibonda, masikhe siphonononge le ncoko yabo: 
Nolasti: Nisebenze njani namhlanje Jwarha? 
Sibonda: Sizamile Nkosikazi, ibe njani eyakho imini? 
Nolasti: Hayi kube kuhle kakhulu nakum. Loo nto ke ndifumene nesithembiso sokubhaselwa ngeR20 yonke ngomso. 
Hayi sendibona ukuba ndiza kusebenzisa kakuhle neMedem wam. 
Sibonda: iR20 yonke? Yeyantoni? 
Nolasti: Kaloku baza kuya entlanganisweni nomyeni wakhe, babuye ebusuku kakhulu. 
Mna ke ndiza kugcina abantwana lo gama bona basentlanganisweni. 
Emva kwentlanganiso baza kukhe badanise nje kancinci bazikhumbuze iimini zobutsha babo. 
Sibonda: Ingaba iindlebe zam zinomphula okanye ndicothelwa bubuthulu bethu? 
Uyandixelela yonke le nto okanye ufuna uluvo lwam ngokugcina abantwana babeLungu ebusuku? 
Nolasti: Hayi wethu ndiyacela ungabi sathetha enye into. 
Sendivumile kuMedem.  
Sibonda: Uvume njani Nolasti? Uyivuma njani into elolo hlobo ungakhange ugqithe kum? 
Uthetha ukuba uza kusuka uzigqibele ukuba unokubuya nanini na xa uthanda apha emzini wam? 
Nolasti: Andikhange ndicinge njalo, eyona nto isuke yaphambili kum leli themba lale mali ingaka ndiza kuyifumana ekubeni ndisazi ukuba 
sixakeke sinje kweli khaya. 
Ndiqonde ukuba xa sinokuyifumana le R20 ungatsho ukwazi ukurhafela laa ntsimi isemmangweni, sibe nakho nokuthengela abantwana iimpahla zobusika. 
Sibonda: Ngubani obethe andikwazi kuzenza ezo zinto ngokwam? Sekutheni sendicingelwa nguwe njengoku indlela yokwenza izinto emzini wam? 
Nolasti: Besekukade. He wethu Sigqibo! Yintoni le nto uthi uzazi ukuba utsala nzima ube uzenza ngathi unekratshi? Uyazi ukuba kule mbalela asisavuni nto iyiyo, siyalamba. 
Ukuba ibingeyiyo le mali ndiza nayo kwaba beLungu ngesekukudala abantwana bethu bengasahlawuli esikolweni. Ngesingesakwazi nokumondla uMama wakho, andisathethi ngemali yoogqirha bakhe. 
Kutheni le nto usuka undenze umoni ngokuza nemali yokukuncedisa ekwenzeni ukuba intlalo yekhaya ibe lula? 
Sibonda: Unayo le nto yokuthi ndibeka isheleni ubeke indaliso. Yiyeke usayithanda kunjalonje loo nto ukuba akufuni kuvana negwangqa! 
Nolasti: Yeyiphi ecaphukisayo ke ngoku? Andithi ndithetha inyani xa ndi… 
Sibonda: (Egragrama) ndithe kuwe sukuthetha ndithetha. 
Bathi cwaka ke bade bafika ekhaya. 
Aye endlwini alala kuyo uNolasti, ajikeleze phandle uSibonda ehlola izinto-yinto, emana ukuzithethela.
Ewe utheth’inyaniso lo mfazi. 
Kodwa ke loo nyaniso ithi makandiphathe emzini wam, le mali yakhe imnika igunya lokwenza unothanda? 
Angaske ayeke noko kuphangela kuba andizange ndaxhomekeka mfazini kakade. 
Ukuphangela kwakhe akufanele kumnika gunya lakubuya ngonothanda akugqiba ukuba ngumendi. 
Loo nto ingabonakalisa nabanye aba. 
Yena ke ade asukele phezulu njekungokuba loo Mlungu wakhe yena akayazi into yokuba kufuneka acele emzini wakhe? 
Ingathi iza kuzal’amathokazana le nto yaba beLungu ndifung’ udadethu! 
Aphazanyiswe kuloo ntlanganiso yakhe kukubizelwa isidlo sangokuhlwa. 
Apha ngentla siyakubona oku kungquzulana phakathi kwesi sibini uNolasti kunye noSibonda, xa sibona uNolasti exelela umyeni wakhe into yokuba uceliwe nguMedem wakhe ukuba asebenze ebusuku, agade abantwana xa bona nomyeni wakhe besephumile. 
Apha umbhali usibonisa imeko apho lowo uyintloko yekhaya ilibhinqa hayi indoda, ngoba umyeni akaphangeli ngumfazi ophangelayo. 
Ingcambu yale ngxabona siyibona apha ngentla izalwa yile nto. 
uNolasti nguye ophangelayo, nguye oza nemali kweli khaya, nguye oncedana nomama womyeni wakhe ukubhatala amaxabiso kagqirha xa engaphilanga, ikwanguye ondla umyeni wakhe kunye nabafazi bakhe ababini. 
USibonda akayithandi nakancinci le nto. Akafuni ukuba umfazi wakhe aphangele ebusuku, kodwa le mali aza kube eyiphangelela yile iza kuphinda incedisane nabo apha endlini. 
Ude unendawo ezifuna ukucebisa umfazi wakhe ukuba awuyeke lo msebenzi, kuba lo mfazi akakhange aqale kuye kuqala phambi kokuba avume ukuwuthatha lo msebenzi, kodwa lo mfazi, ukuvuma kwakhe ukuthatha lo msebenzi uwuthathe enenjongo yokunceda, hayi ukudala ingxabano phakathi kwakhe nomyeni wakhe. 
USibonda uthi xa sele esukile kuNolasti, avume ukuba lo mfazi unyanisile ukuba le mali iza kunceda apha phakathi kwekhaya, kodwa into enzima kukukuvuma oku apha emfazini wakhe. 
Eyona nto iqaphelekayo apha kule ncoko yabo, yinto yokuba, uSibonda uzibona ingathi isikhundla sakhe sobudoda siyadodobala ngenxa yala mandla alo mfazi okuzimele apha kweli khaya. 
Akayithandi indaba yokuba uNolasti engaaxhomekekanga kuye, kanti iguqukile, nguSibonda oxhomekeke kuNolasti. 
Kodwa yena uNolasti akayiboni njalo, uyibona ngendlela yokuba uncedisana nomyeni wakhe, ngoba ude athi, 
“Ndiqonde ukuba xa sinokuyifumana le R20 ungatsho ukwazi ukurhafela laa ntsimi isemmangweni, sibe nakho nokuthengela abantwana iimpahla zobusika,” ukubonisa ukuba yena ebezama ukunceda, hayi ukumosha. 
Kweli xesha siphila kulo, amabhinqa angaphangela naphina apho afuna ukuphangela khona, ayisekho laa nto ithi, le yimisebenzi yobudoda, le yeyobubhinqa, imisebenzi ivulekile kuluNtu lonke. 
Oku ke kuthetha ukuba uyakwazi ukufika kusapho oluthile apho ibhinqa lisamkela imali engaphaya kunaleyo yomyeni wakhe, okanye ibe kanti lo myeni akaphangeli kwa ukuphangeli. 
Loo nto ithethe ukuba, eli bhinqa lilo elibeka isonka etafileni. 
Ingxaki ke iqale apho, ngoba ngoku lo myeni akasenalo ilungelo lokungxola ngokuba yintloko yekhaya, ngoba konke okulindeleke ukuba ekwenzile 
njengentloko yekhaya akasakwazi ukwenza. 
Yiyo loo nto uza kubona imitshato emininzi ingasebenzi, ngoba abantu besilisa abafuni kuyamkela yonke le nguqu, ade athi omnye, 
“ Andisoze nditshate umntu owamkela ngaphezulu kunam, ndim indoda kufuneka kucace.” 
Kanti ke akunyanzelekanga ukuba kube njalo, kuba kaloku wonke umntu kufuneka atshintshe nokutshintsha kwamaxesha. 
Ithuba lokuba amabhinqa abonelwe entweni nabo lifikile. 
Ixesha lokuba amabhinqa athathelwe ingqalelo kwigalelo abanalo eluntwini sele lifikile. 
Bantu bakuthi amaxesha esiphila kuwo namhla awafani nalawo amandulo, kwaye awasoze aphinde abuyele.  
Siyayibona le nto isenzeka apha kule ncwadi kaMothlabane pha kula mzi kaSibonda. 
uNolasti nguye ophangelayo, uSibonda akayithandi kuyaphi le nto yokuphangela komfazi wakhe, ngoba uyabona ukuba umfazi wakhe akaxhomekekanga kuye nganto,into ekunayo ngulo mfazi obeka ukutya etafileni, esondla uSibonda nabafazi bakhe ababini. 
Le nto imhlalisa kakubi uNolasti, de uSibonda ambethe, avalelwe ngamapolisa, ze amgxothe uNolasti emzini wakhe ngenxa yoko. 
Omnye umntu angacinga ukuba uSibonda uza kuvuya axhentse enomfazi ophangelayo, obeka ukutya etafileni, encedisana naye apha phakathi kwekhaya. 
Kodwa hayi, yena ubona indima yakhe phakathi kwekhaya ithathwa ngumfazi wakhe. 
Esi sahluko sahluke mpela kwisahluko esiphambi kwaso ngoba esi siphambi kwaso besijongenene nendlela ababhali besini sobuduna ababazoba ngayo abalinganiswa ababhinqile, sabe esi sona sijonga indlela umbhali olibhinqa athi abazobe ngayo abalinganiswa abangamabhinqa. 
Umohluko ke ukho kwaye mkhulu. 
Simbonile umbhali wale ncwadi yedrama isetyenziswe apha, emzoba umlinganiswa wakhe oyintloko obhinqileyo njengomfazi owomeleleyo, ozimeleyo kwaye okwaziyo ukuzenzela izigqibo zakhe. 
Nangona umyeni wakhe lo mfazi ebesilwa naye lonke ithuba alifumanayo, oku akukhange kume endleleni yeli bhinqa, uqhubekekile ephangela, esondla usapho lwakhe, wathi xa egxothwa emzini wakhe ngumyeni wakhe ngenxa yokungquzulana, wakuhlonela oko wahamba, xa usapho lwakhe nelomyeni wakhe lithe laxoxa, kwagqitywa ekubeni abuyele emzini wakhe, nalapho ubahlonele wenjenjalo. Nto ebonisa ukuba eli bhinqa alizange lizibone lilikhulu libaluleke ngaphezulu komyeni walo ngenxa yena ephangela, umyeni wakhe engaphangeli. 
Uye wahlala engumntu onentlonipho nembeko maxa onke.  
Oku kungqinwa yile ncoko ingezantsi: 
Sigqibo: O-o! Uqonde ukuba mawubuye wena eli xa mna bendithe andikufuni? 
Nolasti: Ngenditheni xa amawenu ebeye kundilanda? 
Sigqibo: Waqala nini wena ukumamela into ethethwa ngamawethu? 
Uze kuba usazimisele ukwenza into ethandwa nguwe? 
Nolasti: Uyandityhola kanti. Besendiyincamile into yokubuyela apha mna, qha amaJwarha namaCirha aye avana ukuba mandibuye… 
Oku kungentla kungqina into yokuba uNolasti lo akazange naninina abe nentloko enkulu ngenxa yesikhundla akuso emtshatweni wakhe, nangona inguye yedwa ophangelayo kubafazi bakaSibonda.  
Nabo ke abahlobo bakaFuneka befaka uLoni isifuthufuthu ngokuthi bangamyeki ngetyala ade asele, wade naye wayekelela wasela. 
Koloku uFuneka usabambe esaa sicela sikaNdila sokuba makasebenze uLoni, ade abe sisicaka sotywala. 
Apha kule drama umbhali usizobele abalinganiswa abhinqileyo phambili njengabantu abasebenzisa amadoda ukufumana izinto abazifunayo, bengakhathalisi nokuba la madoda bawasebenzisayo atshatile kwaye aneentsapho ahlala nawo. 
Lo mbhali usizobela abalinganiswa uZanele kunye noFuneka njengamabhinqa enza amadoda amaxhoba emalini. 
Ubazobe njengabantu abaxhomekeke kubantu abangamadoda ukuze babe nemali kwaye babe nazo zonke izinto abazifunayo. 
Lo mbhali wale drama akaphelelenga ekusizobeleni aba balinganiswa babhinqileyo njengee“GoldDiggers” njengokuba kusitshiwo esiNgesini, kodwa usibonisa nempembelelo ehamba noko. 
Apha usikrobisa indlela la mabhinqa asetyenziswa ngumntu wesilisa ukubuyisa ikratshi kumntu angavani naye. 
Oku kubonisa kwa indlela abantu besilisa abawasebenzisa ngayo amabhinqa ngendlela ezimdaka, ngoba oku kuhlisa isidima sobubhinqa, kodwa bona abayiboni loo nto ngenxa yokuthanda ukunakekelwa. 
Nanku umzekelo ophilayo apha kweli bali le drama, apho umlinganiswa wesilisa uNdila ephembelela eli bhinqa uFuneka ukuba lizenzele kwixhoba elinguLoni, ngenxa yengxabano abakuyo: 
Funeka: Ukuba ufuna imali utsho ebhatyini mtshana . 
Funeka: Hayi wethu ndiyaqhula. 
Ndila: Uyaqal’ukuthetha. Uyayazi into yokuba ndiphelelwe emsebenzini kwaye ndicinga ukuba uyazazi nezizathu.  
Ndila: Uthando malube nemisebenzi, le mpahla ikule ndlu iyathetha. Ubumnandi balo mcimbi yinto yokuba into yokuthandana kwethu lihlebo lethu (watsho emwola) Look, Funie girl, umdlalo uwuqhelile sondeza uMawonga, izabatha zaziwa nguwe. 
Funeka:Ndakuyibambisa intaka leyo, ndiyithini? 
Ndila: Yixhwithe iintsiba, kuba buyaphela ubuntaka bayo zakuvuthuluka iintsiba. 
Funeka: Ndiyakukhe ndizame mtshana, kodwa makhe lulane uthuli. 
Ndila: Mtshana wam! (Bawolane kwakhona.) 
Kwesi sicatshulwa singentla umphandi uyibonisa gca into yokuba uNdila ukhokela uFuneka ukuba enze ububi bokuxhwitha uLoni ngenxa yekratshi alibamba kuLoni. 
Naye ke uFuneka uyavuma engaphozisanga maseko ngenxa yalo mntu anguye, uhlelinje efuna ukuphila ubomi obungaphezulu kunaye. 
Lo mbhali uthe wakhetha indlela afuna ukubazoba ngayo abalinganiswa ababhinqileyo kwincwadi yakhe yedrama, wathi njengoninzi lwababhali 
bedrama abangabantu besilisa, wabazoba njengabantu abangasweli nto abayifunayo, abangenamqolo wokuzimela ngaphandle koncedo lwendoda ebomini babo. 
Ixhaphakile ke le nto kwiincwadi zedrama ezibhalwe ngababhali besini sobulisa, nto le ijongwa lolu phando. 
Lo mbhali uyichane kanye kanye le ntetho ayikhankanye apha ngentla, ngoba le nto ayithethayo ngendlela ababhali besini sobuduna abathi babazobe abalinganiswa ababhinqileyo njengabantu abonobuqhophololo, yile kanye yenziwe ngumbhali wale drama xa wayezoba umlinganiswa uFuneka kunye noZanele. 
Abantu abakhe bayifunda le ncwadana yedrama baya kubona ukuba uJongilanga ubazobe aba balinganiswa bangamabhinqa njengabantu abaqhatha amadoda, de indoda ifikelele kwingcinga zokuba iyathandwa ngala mabhinqa, ize ilandelise ngokuwenzela nantoni na ayifunayo, kungakhathalekisanga nokuba le ndoda itshatile kusini na. 
UZilandu nenkosikazi yakhe basweleka beshiya unyana wabo okuphela kwakhe, uThembile. 
uThembile ukhuliswa nguyisekazi, uZamile onomfazi onguNojenti. 
UZamile noNojenti abanabantwana. 
Ekukhuleni kwakhe uThembile uthatha inkosikazi egama linguNomava. 
Iqala apho imfazwe nodushe. 
UZamile akavumi neenkomo zikaZilandu ukuba uThembile azeke ngazo. 
UThembile akanangxaki malunga nekhazi. 
Mve uThembile ethatha noTat’omncinci wakhe ngokuthatha umfazi, bave bethetha: 
Thembile: Bawokazi, njengoko ndisekhefini emsebenzini wam, ndicinga ukuba ndithi ndiphethukele emsebenzini ndibe ndinento endiyiqabelisayo kwezobudoda. 
Zamile: Phum’ egusheni Dikela omhle ungajikelezi. 
Iingxaki zobudoda zingangoboya benja. 
Thembile: Bawokazi ndifuna ukuba ndiphethuke kukho umtshakazi ojikeleza phakathi kwalo mzi 
Zamile: Watsho kakuhle mfo wam. 
Bendicinga ukutsho zonke ezi ntsuku koko ndisoyika ukuba nxamnye neengcina zakho. 
Ngaba phofu mfo wam umi njani etikini.
Kaloku ukuzeka asikokudlala undize. Kufuneka indoda isebenze ingafekethi ngemali. 
Thembile: Kwelo cala akukho ngxaki tat’omncinci. Imali ikhona.. 
Apha ngentla uThembile uyazibika kutat’omncinci wakhe ngenjongo zakhe zokuthatha umfazi, kwaye uyamqinisekisa ukuba ume kakuhle nangasemalini, ikhazi uza kukwazi ukulibhatala akukho ngxaki. 
Ingxaki iqala apho uThembile athi xa ecela ukuthatha nokuba ngamathobele ambalwa ebuhlanti, ze uZamile angavumi. 
Yive le ncoko iqhubeka: 
Thembile:Kwelo cala akukho ngxaki tat’omncinci. 
Imali ikhona yaye ndicinga ukuba singathatha nokuba mathathu kula mathole asebuhlanti. 
Zamile: Kaloku mfo wam akunakho ukucinga ngala mathole asebuhlanti xa ufuna ukuzeka. 
Ziinkomo zeli khaya ezi asizizo? 
Thembile: Ewe tata andijonganga zona. Ndijonge ukuba sibhenele kuzo xa kucaca ukuba umcimbi uyenyuka malunga nelobola. 
Zamile: Sukufane ucinge ngezi nkomo, Thembile. Loo nto ndiyayithetha andiyinkuntuzi. Iinkomo ezi zezam. 
Thembile: Kanene tat’ omncinci asinguwe na owandibonisa iinkomo ezazithengwe ngubawo esaphila? 
Zamile: Ewe ndim mfo wam, Uyihlo esaphila ndamncedisa ngamathokazi amabini ekuzekeni kwakhe ngenjongo yokuba naye uya kwenjenjalo ekuzekeni kwam. 
Ngelishwa ke iNkosi yakhawuleza yamphuthuma. Ke ezi iinkomo zikolu thango lwam 
azinakho ukuphinda zibizwe ngaye. Qokelela imali wena uze nayo ukuze sikwazi ukuqalisa umncimbi wokukuzekela.
Ndigqibile ke Qwathi. (Atsho aphakame ayimise ngothango echitha amanzi.) 
UZamile akavumanga kwaphela neenkomo zokuncedisana noThembile nangona wayekhe watsho ukuba zikho nezikatata kaThembile phakathi kwazo. 
Kodwa ngoku ume ngxi ukuba uThembile akazokufumana nokuba inye kwiinkomo ezisebuhlanti. 
Kodwa njengamntu uthatha indawo katata kaThembile kuba owakhe utata wasweleka, kodwa ngoku xa uThembile efuna inkxaso yakhe, uzikhupha ngaphandle. 
UNojenti akayithandi tu into yokuzeka kukaThembile. 
Konke oku kuye kubangelwa ngumona. Kuvelwa ukuyokucelwa intombi ebonwe nguThembile, eyibonele ukuyitshata. 
Bathi xa bebuya, bebuya nengxelo, uNojenti akakwazi ukuzibamba ngendlela anomona ngayo ngokutshata kukaThembile.  
KwaZamile kuhleli uZamile, Kholisile noMdendo. Oonozakuzaku beze nengxelo. 
Zamile: Khanitsho nto zikabawo, nihambe njani? 
Mdendo: Sihambe kakuhle kakhulu mkhuluwa khange sisokoliswe tu. 
Zamile: Abanibethanga kakhulu kodwa? 
Kholisile: Hayi mkhuluwa. Bathe kratya nje kancinci ukudlula kuleya yethu iminwe. 
Zamile:Yitsho kaloku. Badlule kangakanani? 
Kholisile: Bengeze iinkomo ezintlanu ezintlanu ezinethole, baza bathi ezintathu kufuneka zihambe ngamanqina. 
Nojenti: (Eburhamla esentla)Rhaa! Ndingatsho nje ukuba yinkosazana le niyizekayo? 
Yakha yakho intombi elotyolwa ngeenkomo ezingakonexabso eliphezulu olo hlobo? 
Mdendo: Naso ke isimanga! Kwakha kwanje phi na? Sathi sixoxa umcimbi wakwaNoni kwaNoni kwangenela umendi singammemanga, kuhle ntoni? 
Zamile: Nojenti! Nojenti! Nojenti! Nceda ulungise izinto zakho phandle siza kukubiza xa sikufuna. 
Nojenti: (Ephuma) Hayi kodwa nizizisulu. Bonke abantu baya kuzihlolela apha kuni iintombi zabo baze bakwazi ukubiza unothanda. 
Kuqala uNojenti ubonisa ubukrwada kunye nongabi nambeko ngokuthi angenelele kwincoko engamfuniyo xeshikweni kuxoxa amadoda ekhaya ngendaba zelobola kaThembile. 
Ekubeni engenantlonipho enjalo, ubonisa ubukrwada ngendlela avela aphoseleke ngayo ephendula ingxoxo ekude kunaye. 
Kwaye uthetha ngendlela erhabaxa ngokungathi uthetha nabahlobo bakhe. 
Kwelinye icala uTeteleza noNontsipho nabo abayithandi into yokuthandana nokuzekana kukaNomava noThembile. 
Bona banomona kuba benqwenela ukuba uNomava athandane, endele kuNtemese unyana kaTeteleza. 
Khabave ke xa bexoxa ngalomba: Teteleza: Mholo ntokazi. Walibala kukonwaba nkazana akuyivanga ingxaki endikuyo? 
Nontsipho: Yiza nazo Teteleza mfazi: Ndizifuna ngoku zingekabethwa yimitha yelanga. 
Phokoza mfazi isifuba sam somile. Andinayo nento entsha endiza kungena ngayo phakathi kwabanye abafazi namhlanje. 
Ayilunganga into yokuya uze phakathi kwamanye amakhosikazi. 
Kufuneka qho kusisa ufike nenqaku elitsha nokuba liyachitha, nokuba likhaya, ayifuni ooNontsipho loo nto. 
Thina sisebenzisa izixhobo esazinikwa nguThixo. ( Atsho esalatha elulwimini) 
Teteleza: Wethu! Andilalanga phezolo ngunyana wam uNtemese. 
Ubusuku bonke uyashwabula ethetha kalusizi mfazi. 
Nontsipho: Uthi nansti intoni na lo mntwana, Teteleza? 
Nontsipho mfazi, uNtemee uliliswa kukubona esaa simoyoywana singuThembile sincokola ngokuzola noNomava, de baqwele ngokuphuzana xa besahlukana. 
Nontsipho: Yhe Teteleza! Uthi uyayiva le nto uyithethayo? 
Ucinga ukuba uNomava angaze abe nento ayithetha nalla mzobololo womnyewu wakwaSifuba? 
Yintoni yna laa nto, into esoloko ithe bhaku iindlebe ngathi ityiwa ngamakhalane. 
Teteleza: Nontsipho! Ikamba labantwana bethu lisezandleni zethu. 
Ukunyaba kwabo kuxhomekeke kuthi. 
Umntwana wam ukhathazekile. Ukuba unalo mfazi icebo libeke etafileni. Musa ukolula intetho ngathi uyahleka. Kubi mfazi. 
Esi sibini siyenze kwacaca gca apha kule ncoko ingentla into yokuba le ndibano kaThembile kunye noNomava abayithandisisi kwaphela kwaye bengayithandisisi nje kufuneka kwenziwe icebo lokuba iqhiwulwe. 
Ngenxa yokubona le meko kaNojenti, uThembile ugqiba ekubeni ayeke ukuphangela kuba engafuni ukushiya uNomava kolunjalo uchuku. 
uNojenti umphatha kakubi uNomava kuba efuna ukuba ahambe. 
Izenzo zempatho mbi kaNojenti zide zimphathe kakubi uNomava, ade afune ukuhamba, le nto kanye ifunwa nguNojenti. Mve uNomava ethetha nomnyeni wakhe ngempatho-mbi kaNojenti: 
Nomava: (Elila) Bhuti Thembile ingathi ndazikhanda ngenyheke elityeni ukuvuma isicelo sakho. 
Umama wakho akafuni nokundibona, kunjalo nje ndinoloyiko lwento eya kuzalwa yile meko ndiyibonayo. 
Bhuti Thembile sithandwa sam ndilusizi ukuba ndithi ndifika kowenu ndithethe ngomzali wakho kuwe, kodwa ke nawe uyabona ukuba kufanelekile ndenze njalo. 
Thembile: Kunjalo mfazi. Umama uyawuchitha mpela lo mzi. 
Kodwa yonke le nto intsha, ifikisene nokuzeka oku kwam. 
Besaxoxa njalo nanku uNojenti engena nobukrwada bakhe: 
Nojenti: Nkqonkqo – nkqo. Yintoni emzini wam ndabona sendinamaxhwele? 
Yintoni ebangela ukuba ningavuki Thembile nale ntlubuntlubu yomntwana ongenambeko? 
Wena, ngaphandle kobudenge obu bakho wakha wambona umtshakazi elala kude kuphume ilanga? 
Ndifuna ukucoca indlu yam ngoku phumani phandle. 
Nomava: Tyhini mama! Kudala ndiyibona le nto yakho. 
Uthi masiphume ngeli xesha? Kutheni le nto ungakwaziyo ukuyiquma inkohlakalo yakho? 
Nojenti: Ndaza ndasiva isimanga sokukhonkothwa ngumtshakazi okracakraca. 
Yintoni le ndiyiziselwe emzini wam? 
Ndodle, ndondle inkedama kanti ndizilolela izembe. 
Sokuze ndizokulawulwa emzini wam. 
Nditsho ndithi phumani nakuzibonela ukuba maniyephi na. 
Nomava: Utsho phantsi mama. Mna andiyi ndawo. 
Ukuba uyandigxotha kufuneka uthumele oonozakuzaku ekhaya baye kuxela ukuba babengandiceleli mzi. 
Ukuba leyo iyakoyisa yitsho kwakwabo nozakuzaku bandigoduse qha ke. 
Thembile: Mama yeka le nto uyenzayo. Umona awunakamva. 
Nojenti: Thula wena. Uzibona ubudoda ngoku. 
Wakha waphendula kum kakade ngokuya wawungekazeki? 
Thembile: Wawungangcungcuthekisa mna ndeda. 
Andinakuthula kuba umntwana lo wabantu uze ngam apha, ke andinakubukela ephekwa esophulwa. 
Nojenti: Ndokhe ndibone ukuba nakulala phi na namhlanje. 
Watsho ephosa iingubo zabo nokhuko phandle. 
Xa kuxoxwa, kulungiswa uchuku lukaNojenti kuvuka uthuli ngenxa yokuthukwa kukaMdendo nguNojenti. 
UMdendo uqhwaba uNojenti ngempama. 
UZamile ubetha uMdendo ngenduku ambulale enqandela uNonjenti. 
uKholisile uqobongela uThembile ukuba bangaxeli ukuba nguZamile obulele uMdendo koko bathi ujuleke wawa, wasweleka. 
Impatheko-mbi kaNomava iyenyukela. uNomava ufumana umntwana bamthiye igama elinguMava. 
UNontsipho noTeteleza beza necebo lokubulala uThembile kuNojenti naye alamkele. 
UZamile ubulawa kukusela utywala obunetyhefu obebulungiselelwe uThembile. 
UNojenti ukruneka isinqe xa esukela endlwini ukuya kuphazamisa uZamile angaseli utywala obunetyhefu. 
UNojenti uyayichaza ityhefu ukuba uyifumene kuNontsipho noTeteleza abamelwane bakhe. 
Bayakhanyela ooNontsipho noTeteleza. 
Isibhedlela simnika isitulo esinamavili uNojenti kuba kucaca ukuba akanakho ukuphinda ahambe ngeenyawo zakhe. 
UNojenti ucela uxolo “ Ndixoleleni” kuNovanya, Thembile, Nomava nakuwo onke amaQwathi ngokuwuvunduza awuchithachithe umzi ngochuku nomona. .  
Ndaba nomona kukuzeka kukaThembile, ndimmonela ngayo yonke into eniyibonayo kulo mzi. 
Ndamtshutshisa ndimngcungcuthekamisa nomfazi wakhe ndicinga ukuba uya kukruquka ahambe koko wanyamezela. 
Ubhuti uMdendo wabulaliswa ndim kuba indoda yam yayinqanda mna emva kokuba ndimthukile. 
Indoda yam yabulawa ndim kuba ndandingbafuni abantu bomzi wam apha kulo mzi. 
Ityhefu eyabulalaumyeni wam ndandiyinikwe nguTeteleza noNontsipho. 
Namhlanje andikwazi kuhamba ndilusana. Ndixoleleni nonke. 
Ndicela uxolo Nomava. Uze uncede undigcine mntwana wam ndikubonile ukunyamezelakwakho. 
Yonke into elapha kulo mzi endandikumonela ngayo, namhlanje ndiyinika wena noThembile. 
Elo lifa ulinikwe nguThixa ngenxa yokunyamezela kwakho.
UNojenti ude wazibona iziphumo zezenzo zakhe wabona ukuba ulenzile udushe olukhulu nobubi obungaphaya kokuqonda. 
Ngoku ucela uxolo kubo bonke abo athe wabona ngoba uyabona ukuba uqol’uphandle ngoku. 
Uyazivuma zonke izono zakhe, kwaye uyavuma ngoku into yokuba zonke izenzo zakhe besikhokelwa lumona. 
Zonke izinto zakhe uzinikela kuThembile noNomava. 
Bonke bayamxolela. uNonjenti UKholisile uxhela inkabi yenkomo ukubulela uThixo nezinyanya ngokuphinda abuyisele uxolo nobunye kumzi wakwaSifuba. 
Nomava: Musa ukulila mama, sula iinyembezi. 
Mna noThembile sakuxolela kudala, sokuze sikulahle. 
Novanya: Nam ndimxolele kuba siyafana. 
Naye ungumhlolokazi kodwa yena ungcono kuba nguye ozibeke kuloo ndawo. 
Nojenti: NguNontsipho noTeteleza zinkosi zam. Owu! Nandenza zihlobo zam zabumini. 
Akhale kwakhona, Ndixoleleni. Ndixoleleni. 
Kholisile: (Ebhekisa kuThembile) Mfo wam umvile unyoko ezisola ecela uxolo kananjalo. 
Le nto yenzekileyo asikokuthanda kwamntu. 
Yintando kaThixo afuna ngayo ukuzibonakalisa ubukhulu bakhe. 
Uze uncede ungabi nanqala kunyoko amile ngezinto abazenza nabazithetha kuwe. 
Ndiyaphinda ndithi uze ungabanqali abazali bakho. 
Ngabazali bakho aba kuba bakondlile bakukhulisa wada waba yile ndoda uyiyo. 
Yonke le nto yenzekileyo uze ungayibambi… 
Ukuhlamba eli lishwa lokuchithakala komzi, ngomso ndifuna kuhlatywe laa nkabi yenkomo imnyama yam sitye sonke nelali ize kungqina xa sibulela uThixo ngokuphinda avuselele uxolo nobunye phakathi kosapho lwakwaSifuba.  
Nanko ke uNojenti ezisola ngezenzo zakhe zokungcola. 
Ngelaka nethamsanqa, wone abantu abanobuntu kunye noekibuThixo, abakwaziyo ukuxola xa bebona ukuba umntu ebelahlekile. 
Bona ooThembile nooKholisile abenzi le nto yayisenziwa nguNojenti yokuvalela abantu ngaphandle engafuni nokuba bona, bona bayalamkela uxolo lwakhe ngentliziyo ezikhululekileyo ngoba bayaqonda ukuba umona yinto apha enobungozi, kwaye etshabalalisayo. 
Makuthenjwe ke ukuba uNojenti usifundile isifunde sakhe, kwaye uyaqonda ngoku into yokuba, umona alwakhi. 
Ukuba luyalandeleka kakuhle olu phando, kuya kukhumbuleka ukuba pha ekuqaleni kwintshayelelo bekukhankanyiwe ukuba, eli icandelo lijonga indlela ababhali besini sobuduna abathi bazibhalo ngalo izibhalo zabo zedrama kunye nendlela ababazoba ngayo abalinganiswa babo abangamabhinqa. 
Unobangela wokuba oku kukhankanywe kwakhona kungenxa yokuthungelana kweli bali u-‘Ndixoleleni’ kunye neliya lithi, ‘Inene Nasi Isibhozo’. 
Xa sijonga eli ibali le drama, kuye kubonakale ngokucacileyo ukufana phakathi kwawo kunye neliya likaMtingane. 
Omakaqapheleke kukuba bobabini aba babhali babhale ezi ncwadi zedrama ngabantu besilisa, kwaye indlela ababazoba ngayo abalinganiswa babo ababhinqileyo ifana nkcakasa. 
Kwa umxholo wala mabali mabini uyafana. 
Yiyo loo nto umphandi ezikhethe zombini ezi ncwadi ukubonisa into yokuba ababhali besilisa babazoba ngokufanayo abalinganiswa abangamabhiqa. 
Nakweli bali umba obalaseleyo bubugqwirha nokukhohlakala kwamabhinqa, anamona kwaye aqhutywa kukungcola kwizenzo zabo. 
Oku sikubona kwiintshukumo zomlinganiswa obhinqileyo uNonjenti. 
Kodwa ke olu phando luza kungena nzulu koku, ze luveze banzi oku kuthethwa ngako, kujongwe aba balinganiswa bazotywe ngokufanayo kwelinye ibali ebeselikhankanyiwe. 
Umlinganiswa oyintloko kweli bali kungatshiwo ukuba nguMasukude. 
Uthe akuswelekelwa ngumyeni wakhe uNjinge, waye washiyeka nonyana wakhe uVuma, kwaze kwathi kokuhamba ixesha, wafikelela kwelokuba unyana wakhe uVuma makazekelwe umfazi ngoba ke kaloku yena ufuna umntu oza kujongana nekhaya, ancedisane naye kwimisebenzi yaphakathi ekhayeni ngoba yena uyaguga, kwaye naye uVuma uye esiba mdala. 
Kodwa ukubuya kukaThemba eKapa kwazimosha zonke iinzame zikaMasukude ngokuba kaloku bekungasokuze kukwazi ukuzekelwe uVuma, abe umkhuluwa wakhe yena engekazekelwa. 
Elo ke lisiko lakwaXhosa, ngoko ke bekungekho ndlela yokuba uMasukude aphikisane naloo nto, ngoba isiko aliphikiswa liyahlonelwa. 
UMasukude wabonakala kwasekuqaleni ukuba uzakuba yingxaki kulo mzi, kuba kuhleliinje kukhalwa ngesimilo sakhe, nendlela angakwazi ngayo ukuziphatha. 
Yiyo lo nto abaninawa nabakhuluwa omnyeni wakhe ongasekhoyo baqonda izinto zomzi kabhuti wabo bazithathele kuba, hayi bayiyekele kuMasukude ongevayo oko mntwana ongaqeqeshekanga. 
Mve omnye wabo eyicacisa le nto: Mfolo: (KuLolo) Khawume kuhle (KuMasukude) Uyabona Masukude kukwaNjinge ekhay’apha. 
Lo ngumzi waseMakhwalweni. Okoko kwabhubha uNjinge, lomzi waba ngundaba-mlonyeni phakathi kwezivondoviya zochuku ezikhoyo kule lali. 
Namhlanje ulwa noMadlamini ngento engekhoyo. Nisakuba nilanyulwe, usuka uye kubaqhiwulela ethafeni. 
Nalapho usokoyiswa, ufunza uVuma ukuba aye kubetha ooninamncinci. 
Nantsi into emandikuphe yona: Kusekho uNjinge, besiyichitha imini sonwabile ekhay’apha, simke kungekabikho kukrwentsa-krwentsana; kodwa ngoku sibetha emva kwezindlu ngenxa yesimilo sakho osiphethe ngezandla. 
Kanti ke, khumbula ukuba indoda yakho iyazibona zonke ezi zinto zingamasikizi uzenzayo. Thina ke bakowayo asinakukukhalala kuphele kuba sakuba sikhalala yona. Nanku uLolo, umninawe kaNjinge, oliliso lalo mzi. 
Ukuba kukho into ekuxakileyo okanye ongayithandiyo, yibike kuye nibonisane ngayo nobabini. 
Andifuni kuphinda ndithethe ngolu hloboo kuwe. Xa ndize ekhaya apha, ndingavuya ndize umzimba wam ukhululekile, ndifike wonke wonke umntu onwabile, nam ndibuye ndimke kusahlekwa. 
Qweba isimilo ke njengawo onke amakhosikazi andilekileyo. 
Esi similo sikaMasukude sobubi sibonwe kwakude kudala, seqhanqalaze nje ekuhambeni kwencwadi, esenza ububi, ukwenza oko sekukudala wacelwa ukuba aqeqeshe isimilo sakhe. 
Siyabona apha exelelwa ukuba uLolo uzakuba liliso losemzini wakhe, aze athi ancedisane naye kwizigqibo ekufuneka ezenzile phakathi kwekhaya kuba uNjinge engesakhoyo. 
Kodwa yena uMasukude ufuna ukuba ngumfazi noyihloko emzini wakhe, hayi le nto yokuba kufuneka agqibe kubantu basemzini wakhe xa efuna ukuthatha isigqibo kwinto afuna ukuyenza. 
Ingxwabangxwaba paya yaqala ekubeni uLolo, umninawa kaNjinge, abe kanti ujongene nalo mzi, nto ethetha ukuba nguye oza kuthi enze izigqibo zeli khaya, nto apha angayithanga kwaphela uMasukude ngoba ke kaloku, lo mzi ngowakhe, ngoke ke nguye ekumele ukuba abe yintloko. 
Ekubeni uMasukude exelele uLolo ngenjongo zakhe zokuba kuzekelwe uVuma kuqala kunoThemba, uLolo uye wabiza amanye amadoda akwaNjinge ukuba kuxowe lo mba. 
Kule ngxoxo uMasukude ugxothiwe ngelithi, bona abasoze baxoxe nomfazi. 
Kaloku ingcingane yesini sobukhomokazi isixelela ukuba amadoda awababoni ebalulekile amabhinqa kwaye awafuni ukuwabandakanya kwizinto ezibalulekileyo zekhaya, ngelithi ngumsebenzi wobudoda lowo ngaphandleni xa esekhitshini epheka, apho indawo yabo ikhona, yiyo loo nto la madoda engakhange avume ukuba kuxoxwe phambi kukaMasukude nje. 
Iva la madoda akwaNjinge, ebhekisa kuMasukude: 
UMfolo: Kuhle, ndingakuxholi, usemile njalo, ngaba lityala eli okanye sihlangene ngomcimbi wekhaya, apha kulo mzi namhlanje? 
ULolo: Sihlanene ngomcimbi wekhaya. 
UMfolo: Ngaba imicimbi yomzi apha siyixoxa kunye nabafazi? 
ULolo: Asiyilungisi nabafazi. 
UMfolo: Lo ke umfazi uza kwaneka umcimbi womzi emadodeni, uza kusanekela ngabuni? 
UMfolo: Wethu, mus’ undiyilozela. Asinguwe na iliso lalo mzi akubhubha umkhuluwa wakho? 
UMazwazwa: Unyanisile umkhuluwa lo. Usisi unokubizwa sithi xa kukh’ into esifuna ukuyiqonda. 
UMfolo: (Ekhomba uLolo) khangela ndiyakunyola ngoku. Xa axoxayo ke amadoda, aphikisana de anyolane.
Uthi ke wena uMasukude makanyolane noyisezala kunye nabakhuluwa bakhe apha? 
Tyhini, bafondini, Ngooban’aba baza  kubhenguzelwa ngeelokhwe? 
(kuMasukude) Masukude, thatha i-emele uyokukha amanzi, upheke, sakukubiza xa sikufuna. 
Umzizi: Ngokwenyaniso epheleleyo, asimelwe kukuphikisana noMasukude xa sixoxa. 
Buyimpazama ubukho bakhe. Kambe nakuthi kuyimpazamo ukukrazula xa sithetha kukho umntu obhinqileyo; kaloku bakhathazeka msinya yintetho eqatha nerhabaxa. 
Ezi ntetho zivela kula madoda athetha apha ngentla, zingaphikiswa mpela ngamabhinqa alwela ukulingana phakathi kwamadoda namabhinqa.
Ngoba kaloku la madoda athetha ukuba abafazi abanawo amandla okuxoxa izinto ezibalulekileyo kwaye ezinzima. 
Nto apha ekhatywayo ngala mabhinqa, ngoba afuna ukubonisa amadoda into yokuba nawo anako ukumelana neengxoko zekhaya, yiyo loo nto zifuna ukubandakanywa xa kusenziwa iingxoxo ezilolu hlobo. 
Yiyo loo nto ingakhange ingene kamnandi kuMasukude into yokuba izinto zomzi wakhe zixoxwe ngaphandle kwakhe. 
Ibe ibubomi bonyana wakhe wokuqala nowokugqibela lo kuxoxwa ngaye. 
Noko ngebemvumele ukuba ahlale amamele nokuba ke abamvumelanga ukuba ahlomle. 
Umxholo weli bali kungatshiwo ukuba kukubaluleka kokuhlonipha nokuthobela isiko ngoba ingxaki iqale xa uMasukude efuna ukutshintsha isiko ukuze izinto zenzeke ngolwakhe uhlobo. 
Xa siqwalasela eli bali liyidrama, sibona ukuba lo mfazi uMasukude ulwanayo yonke into ekuthiwa yindoda, kwakunye nawo wonke umntu ongumfazi. 
Kodwa ikakhulu ulwa namadoda asemzini wakhe ngoba ngawo ame endleleni yakhe yokuba unyana wakhe uVuma azekelwe kuqala kunetshipa elinguThemba. 
Umbhali apha kwelibali ubhalile ngezenzo zalo mlinganiswa, ngoba lo mlinganiswa kaMasukude ngumlinganiswa apha obalasele kubantu abangamadoda apho indoda ithi yenza nantoni na ukuze le nto ayifunayo yenzeke ngoluhlobo afuna ukuba yenzeke ngayo, ingakumbi kwizinto ezidibanise nezinto zamasiko. 
Ngoko ke umbhali ube nesizathu sokuba lo mlinganiswa amzobe ibe ngumntu obhinqileyo. 
Kwaye umbhali akaphosanga ukusizobela indlela lo mlinganiswa aziphatha ngayo phakathi kwabanye abantu ukubonisa ukuba akoyiki nto kunye namntu. 
Akanantanga tu uMasukude kwisimilo sakhe. 
Masikhe sibone lo mlinganiswa xa esenza ungxwaba-ngxwaba nomnye umfazi apha ekuhlaleni. 
Madlamini: Wenzeni na bethu ade abethwe kangaka? 
MaSukude: Asiyondawo yakho leyo! Asiyondawo yakho leyo! 
Madlamini: Ukubuza kunetyala na sisi? 
MaSukude: Ndithi asiyiyondawo yakho leyo! Asinguye mntwanakho lo. 
Madlamini: Nango ke umhlola bantu basemaZizini! Ndone phi ke ngo- 
MaSukude: Sukapha gagwazanandini! Ucinga ukuba kungokuya nanilimisa uVuma laa ntsimi yakwakho? 
Ezi zinto zenza umntwana isicaka sazo! Ezi zinto zithanda ukulawula! 
Madlamini: (Efutheka) Uphambene! 
MaSukude: Kuphambene wena ntondini. Ezi zinto zilima ngeenkomo zam. Ezi nto zivuyela umhlolokazi 
Apha ngentla umbhali uyasibonisa isimilo sikaMaSukude ukuba sinjani. 
Ukrwada, kwaye akanaso isimilo, ingathi akatshatanga, nokuba umyeni wakhe akasekho. 
Ude athi uyagezelwa ngenxa engumhlolokazi kodwa nguye ogeza agqithisele. 
Xa ugeza oluhlobo kubantu bangaphandle, kubethiselaphi kubantu ahlala nabo. 
Ukungalingani ngokwesini apha kweli bali sikubona kucace gca kuqala pha kula meko apho amadoda akwaNjinge angavumi ukuxoxa udaba lokuzeka 
kukaVuma phambi koMasukude kodwa nguye umama kaVuma, kwaye ngumzi wakhe lo baxoxa ngawo. 
Uthe xa uLolo exelela la madoda ngolu daba, impendulo yabo yabonisa ngoku- 
pheleleyo ukuba bona abasoze bazibandakanye namfazi xa kusiziwa kwizinto zekhaya, ngoba kaloku bona abafazi abababoni njengabantu abakwazi 
ukuxoxa nokubonisana ngezinto ezibaluleke olu hlobo okungathi abanangqondo yokucinga. 
Yiva impendulo yala madoda xa aphendula ubukho bukaMasukude engxoxweni: 
ULolo: Sihlangane ngomcimbi wekhaya. 
UMfolo:Ngaba imicimbi yomzi apha siyixoxa kunye nabafazi? 
ULolo: Asiyilungisi nabafazi. 
UMfolo: Lo ke umfazi uza kwaneka umcimbi womzi emadodeni, uza kusanekela ngabuni? 
ULolo: Kaloku, njengomnikazimzi- 
UMfolo:Wethu, mus’ukundiyilozela. Asinguwe na iliso lalo mzi akubhubha umkhuluwa wakho? 
Ukuba la madoda ebemhlonipha uMasukude, emjonga nje ngomntu onakho ukumelana nezinto zomzi wakhe, ngeyingekho ingxaki. 
Bona bambona njengomfazi ongasoze akwazi ukuzenzela izigqibo zomzi wakhe kuba engumfazi, yiyo loo nto bathi babeka uLolo njengeliso lekhaya emzini kaMasukude. 
UMasukude sesenza amayelenqe okubulala uLolo kunye noThemba ukuze imfuno zakhe zifezeke kungenxa yale mpatho yala madoda. 
Awazange amnika ithuba lokuba azihoyele izinto zomzi wakhe kuba benale ngcingane yokuba amabhinqa akumelanga abe nomzi ongowabo, kwaye amabhinqa awanaso isakhono sokujongana nomzi wonke opheleleyo kuba kaloku umsebenzi webhinqa kuphelele kuphela ekunakekeleni indoda yakhe, ukucoca njalo njalo. 
UMasukude wazifumana kwindawo apho wayefuna ukubonisa abantu ukuba umfazi angenza nantoni azixelele ukuba uza kuyenza, nangona yena wathi wayenza ngendlela engekho semthethweni kuba kaloku izenzo zakhe zabangela ukuba kubekho izidumbu ezininzi, ukuquka esonyana wakhe, nto le engakhange aqonde ukuba inothi yenzeke, ngenxa yokutyhalwa ngasemva yingcinezelo yamadoda. 
Uphononongo lwezinto zenkcubeko kweli candela liza kube lijonge amaxesha akudala namaxesha angoku. 
Kweli candela umphandi unqwenela ukuphonononga impembelelo yenkcubeko yakwaXhosa kubalinganiswa abangamabhinqa. 
Eli candela liza kujongana nezinto zamasiko akwaXhosa, ukungalingani ngokwsini nangokwezikhundla ekhayeni, ingakumbi emtshatweni.
Kwindlela esikhuliswa ngayo thina bantu baMnyama, sikhule siyazi ukuba izinto zekhaya zijongwa ngutata lowo wekhaya. 
Izigqibo ezibalulekiyo ezibandakanya izinto zamasiko nezithethe zosapho zihoywa ngutata wekhaya. 
Kodwa ngenxa yokutshintsha kwamaxesha, inguqu koko iyabonakala. 
Xa sijonge kwikhaya lwakwa Njinge, kuInene Nasi Isibhozo kaMtingane, siyayibona ingxwaba-ngxwaba yongquzulwano phakathi kwabantu bosapho xa kuxoxwa izinto zamasika nezithethe akwaXhosa, umzekelo, 
UMasukude ufuna ukuba unyana wakhe uVuma azeke kuqala kunoThemba, umkhuluwa wakhe. 
Qaphela ukuba isiko lakwaXhosa lithi unyana omdala nguye ozeka kuqala. 
Nalu ke olu ngquzulwano kwinkcubeko kunye namaxesha esimanje-manje. 
Ayikho indoda enokuyeka umfazi enze izigqibo zekhaya, kodwa amadoda osapho asekhona, nokuba umyeni wakhe sele wasandulelayo. 
Kodwa amabhinqa angoku angakuphikisa oko. Kaloku amaxesha ahlukile. 
Iindlela zokwenza izinto azisafani nezi zakude kudala. 
Amabhinqa ngoku ayakwazi ukuzenzela izigqibo, kwaye ame kwizigqibo zawo nokuba kukho ukungavisisani phakathi kwawo nabantu besilisa. 
Ndiyacinga ukuba yilento ebezama ukuyizoba umbhali xa wayebumba umlinganiswa uMasukude, kodwa ke yena wabe ebhalela phantsi kwexesha lakudala, hayi ela ngoku. 
Yiva uMasukude ethetha noLolo: UMasukude: Apha ekhaya akukho mntu.
ULolo: Ewe UMasukude: Kungekho mntu nje, nam sendimdala. 
UMasukude: Iintanga zam azisasebenzi ngolu hlobo ndisebenza ngalo. 
ULolo: Ewe ngenene unyanisile 
UMasukude: Ndifuna ke bhuti kubekho umntu ondincedisayo apha ekhaya. 
UMasukude: Ndifuna ke uVuma azeke. (Kuyathuleka) 
ULolo: Mh, hayi ndiyakuva. (Kuphinda kuyathuleka) Phofu, kutheni kuza kuqala uVuma, echo nje uThemba? 
UMasukude: UThemba uyafika, asimazi nokuba uza kuhlala na. 
ULolo: Unyanisile, kodwa masikhe sikhangele iinjongo zabo bobabini kuqala. 
UMasukude: Sikhangel’iinjango kanjani na? 
ULolo: Sijong’izinto abazicingayo. 
UMasukude: Ngeli xa nisakhangel’ iingcinga, mna ndiza kuncediswa ngubani? 
ULolo: Loo nto ayinakuthatha ixesha. 
UMasukude: Ukub’ uThemba ufun’ukuzeka? 
ULolo: Kuya kuba kulungile kaloku. 
UMasukude: O, ufuna kuqale uThemba? 
ULolo: Kuqala omdala kakade 
UMasukude: UVuma aze azithathe phi yena iinkomo zokulobola? 
ULolo: Beziya kuvelaphi kuThemba? 
UMasukude: (Ubambelela emadolweni) Tyhini! Tyhini! Bhuti, ezi nkomo ufuna ziphelele kuThemba? 
Efutha, Inene, nasi isibhozo! Akunakuze kuzekelwe itshiph’elagqiba ishumi leminyaka eKapa, ekh’uVuma umnt obelima egcine nezi nkomo… 
ULolo: Kuhle ngomsindo, akulunganga sense izinto sisemsindweni. 
UMasukude: (Emnyola) Umsindo ntoni? Umsindo wantoni? Ndikunqanda la maqhinga angakanana nje!
Bhetel’ izint zenzelwe emsindweni kunokuba zenzelw’ emaqhingeni. 
Apha ngentla siyambona umlinganiswa uMasukude ezama ukunyanzelisa ukuba kutshate unyana wakhe kuqala, kulityalwe ngesiko kwenziwe le ifunwa nguye. 
Oku kubonisa olu tshintsho lwamaxesha, ngoba ngexesha lakudala, umfazi ebengasoze athetha nabantu basemzini wakhe ngolu hlobo. 
Umbhali ayasibonisa indlela amasiko atyeshelwa ngayo kule mihla, nendlela umgangatho wentlonipho phakathi kwamakhaya uthe wehla ngayo. 
Le ncwadi yedrama ithi “Inene Nasi IsiBhozo” iyayixhasa, iyiqinisekisa ingcamango yokuba amabhinqa anzulu kwaye ngawona anobungozi ekuhlaleni kuphela, obu bungozi bubangela ukuba babonwe njengabantu abanako ukuba ngamagqwirha athakatha abanye abantu, de banikezele 
ngeengcebiso ezingendawo kwaye ezilahlekisayo. 
UMasukude nguye otyholekayo ekwenzeni la msebenzi umdaka obonwa njengokuthakatha nokuphatha gadalala unyana womnyeni wakhe. Yiva le ntetho ingezantsi: 
UMaDlamini: Gqwirandini elingenanceba ngumntwana ongenanina! 
Le ntetho ingentla ibonisa ukuba iintshukumo zika MaSukude zezomntu lo uthakathayo kwaye ungenasizi, kwaye akamkelwa lusapho lwakhe ngenxa yendlela amphatha ngayo lo mfana. 
Oku kucebisa ukuba unentliziyo yobugqwirha, ntliziyo ke ikhokelele ekubeni abulale umntu enganatyala. 
Oku kubonisa ngokucace gca okwekat’ emhloph’ ehlungwini ukuba abantu abazibandakanya kwimisebenzi emdaka engaqondakaliyo bajongeka njengabantu ababandakanyeka kwizinto zobuthakathi.
Le ntetho ilandelayo ibonisa into yokuba eli bhinqa likulungele ukubulala umntu ongenasono: 
UNoayini: (Erhola iqhina) Akunavalo kodwa ngoku? 
UMasukude: (Elithatha) Mfazi, ndiqine ngaphezu kwelitye lenyengane. 
UNoayini: Lifihle ke kweyona ndawo uyiqondayo. 
Olu caphulo lungentla luzoba umlinganiswa uNoayini njengesikhohlakali esiluhlazo phakathi kwabanye abantu. 
Ibonisa into yokuba lo mlinganiswa ubhinqileyo uhlelinje ukulungele ukwenza okubi. 
uNoayini uzotywe nje wangumlinganiswa omdaka, kwaye ongcolileyo, onikeza iingcebiso ezikhohlakeleyo kuMasukude. 
uMaSukude unika uThemba umvubo onetyhefu ukuze umbulale. Iinjongo zakhe kukumnqanda ekubeni atshate phambi konyana wakhe uVuma. 
UMasukude: … Nifuna ukutyela phi? 
UThemba: Hayi silungile apha emlilweni mama, umvubo uyagodolisa 
UMasukude: Kulungile. (Uthatha izitya ngokuziqwalasela. Unika uThemba esi sinento. 
Esinye usinika uVuma) Yityani nihluthe , niye kuzibeka amacala, niphumlele imini yangomso… 
UThemba: Lo mvubo usuke wabulumeza 
Oku kubhalwe ngentla kubonisa indlela uMasukude athe wamfakela yona ityhefu uThemba ekutyeni. 
Ukubonisa ukuba uzimisele kule nto ayenzayo uyaqinisekisa ukuba uThemba uthatha esi sinento emdaka isitya. 
Bobo bugqirhwa kuthethwa ngabo ke obu, uthe wabenza ngendlela apho athe wenza ingathi uyamthanda uThemba, ude amenzele nokutya. 
Ukumfakela ityhefu khange kumonelise uMasukude, wazixelela ukuba uza kubulala nabani na oma endleleni yakhe yokufumana oko akufunayo apha emzini wakhe. 
UMaSukude: Uyabona ke, le komityi ize iphunge uLolo uyeva 
Le yona intetho ibonisa into yokuba uMasukude usebenzisa elinye iqhinga lokubulala umninawa womyeni wakhe. 
Kodwa icebo lakhe liye limjikela ngoba iti le ayikhange iye kulo mntu ebefuna iye kuye, yase yatsho ukumjikela. 
Lo mfazi akaphelelwa kukungcola namayelenqe okwenza okubi ebantwini abamsulwa, akayeki nto ime phambi kwakhe noko afuna ukwenza. 
Ibisele ichatshazelwe indlela apho ababhali abathi babachonge ngayo abalinganiswa ababhinqileyo njengezikhohlakali zamagqwirha. 
Nalapha kweli ke ibali ledrama, uMbovane udlalile ngaloo ngcamango xeshikweni ebezoba lo mlinganiswa ubhinqileyo unguNojenti. 
Abababhali besini sobukhomokazi uMtingane kunye noMbovane abohlukanga kakhulu kwindlela ababhala ngayo amabali abo bedrama. 
Kwaye abohlukanga kwindlela abawazoba ngayo amabhinqa kumabali abo. 
Nto le iphendula umbuzo okhe wavela kolu phando, wokuba, ingaba ababhali abasini esifanayo babhala ngokufanayo na. 
Babazoba ababalinganiswa babe ngendlela ethile, njengoko kusenziwa ngabanye ababhali abasini sobuduna. 
Umbhali apha ngentla usivezela into yokuba ababhali besini sobuduna abanavelwano ngamabhinqa xa bebhala la mabali abo, okanye baswela indlela yokubazoba ngendlela ephucukileyo okanye indlela enyusa isidima sabo ekuhlaleni nakwiintsapho zabo. 
Ekufundeni kwethu eli bali ledrama, sibe siqwalalasele umlinganiswa uNojenti, kuyacaca ukuba lo mlinganiswa uneempawo zikaMasukude, pha kulaa drama kaMtingane. 
UNojenti uzotywe njengebhinqa eliqhutywa ngumona kunye nenkohlakalo kwizenzo zakhe. 
Lo mona wakhe uye udale udushe, dushe olo luqanduselwa kukubhubha kwabantu, kanti loo nto ayimnqandi uNojenti kwizenzo zakhe. 
Kuthe xa uNontsipho kunye noTeteleza besiza necebo lukubulala uThembile kuNojenti, naye uNojenti alwamkele, ukubonisa indlela lo mfazi anzulu ngayo, cebo elo lithe lamjikela, laselibulala umyeni wakhe uZamile endaweni kaThembile. 
Kulapho athi aqabuke aqale ukuchaza inyani, azibone ukungcola kwakhe, kuba izenzo zakhe zithe zamjikela zamthathela isithandwa sakhe, ze naye azibone sele ehlala esitulweni, onzakele ezama ukunqanda ingozi, abe umzi wabantu sele kudala ezama ukuwuchitha-chitha ngochuku nangomona. 
(KwaZamile kuhleli uZamile, Kholisile noMdendo. Oonozakuzaku beze negxelo.) 
Zamile: Yitsho kaloku. Badlulle kangakanani? 
Kholisile: Bengeze iinkomo ezintlanu ezinethole, baza bathi ezinthathu kufuneka zihambe ngamanqina. 
Nojenti: (Ebharhamla esentla) Rhaa! Ningatsho nje ukuba yinkosazana le niyizekayo? Yakha yakho intombi elotyolwa ngeenkomo ezingako nexabiso eliphezulu olo hlobo? 
Nojenti: (Ecaleni kwendlu) Yhe bethuna! Kazi nguncanyelweni esiza kumthini na lo! Wakha wakho umcimbi oqalwa ugqitywe ngemini enye? 
Kuyacaca ukuba lo mntwana ebesele ekruqule kokwabo. 
Apha siyayibona le nkohlakalo kaNojenti xa kanye isaqandusela, kwindlela aphendula ngayo akuva ilobola ebhatalelwe uNomava, lowo ukufundayo 
oku uyabona kusasukwa ukuba uNojenti seyazi ukuba akamthandisisi kwaphela uNomava, ngoku engamazi nokumazi. 
Ukanti le nkohlakalo kaNojenti ibisaqala apha ngentla, oyena mntu ebezimisele ukuyijulisa kuye kuNomava, ngenxa yomona nenkohlaka. 
Mve xa ethetha gabalala kumntwana wabantu, ongenasono: 
Nomava: Nkqo-nkqo. 
Zamile: (Evula ucango) Ngena mntwana wam 
Nojenti: Ngubani lo usivusa sizilele? 
Nomava: Mholweni mama. Ndim ndizise into ephungwayo. 
Nojenti: Yintoni ebangela ukuba usivuse silele? Uve ngabani ukuba sifuna ikofu eyenziwe nguwe? 
Ndiqhele ukuyenza ikofu apha ndenzele nalo myeni wakho webhongo. 
Hamba uphume apha nalo mgrwatyili womngxambuluza wekofu yakho. 
Ndiza kuvuka ndizenzele ikofu. 
Nomava: Yhini mama sowuyeka utata aphunge yena. 
Nojenti: Yhoo! Waphendula uNozesazi. Sebekuthwesile abahlebi bale lali, kanti senditshilo. 
Zamile: Hamba mntwana wam, ndiza kumthethisa unyoko lo. 
Nojenti:Kudala ndikuxelela ukuba le nto yokuzeka kukaThembile andiyithandi mna kodwa wena akufuni kuphulaphula. 
Andazi ukuba uza kuva ngawuphi na umfazi xa ungeva mna. Yena uThembile ndiza kumbonisa. Ndiza 
kumngcungcuthekisa nalo mfazi wakhe baphume ngomva kula masango am. Yhini le! Bazenza iinyoka? 
Bafuna ukungena okweenyoka kumzi wam ongaka ukuba mkhulu ndiwakhe ngamagxa am. Soze ndibone sele ndinemingqungu yabantwana abajonge ukuxhamla ilifa lamandla am. 
Umphandi uzama ukubonisa ngokucacileyo ukukhohlakala kwalo mfazi. 
Umbhali wale drama wenze umsebenzi omhle ukumzoba lo mlinganiswa njengesikhohlakali. 
Uziveze zonke iinkalo zebhinqa elikhohlakaleyo. Mboneni uNojenti ethukisa, ethetha amazwi arhabaxa kuNomava phambi komyeni wakhe, engenazo 
neentloni zokuthetha amazwi amdaka ehleli ecaleni komyeni wakhe, ekumele ukuba umhlonele kwaye umhloniphile. 
Yiyo loo nto umphandi eza kuthi, umbhali wenze umsebenzi omhle ukumbumba lo mlinganiswa. 
Kodwa lowo ufundayo makaqaphele ukuba, oku akuthethi ukuba wonke umfazi umphatha olu hlobo umntwana womnye umntu, nokuba akenzanga siphene ngakuye. 
Kodwa singabantu abaphila kweli xesha, masithembe ukuba abantu abanje ngooNojenti abasaphili phantsi kweli langa. 
Zininzi iindlela ababhali bedrama abathi bawabhale ngazo amabali abo edrama, bewabhala ngeenjongo ezahlukileyo. 
Ekubeni umbhali efikele kwisigqibo sokuba uza kubhala ngantoni, uye ayazi ukuba ibali lakhe liza kuba nabalinganiswa abanjani. 
Kuyaqondakala ke nalapha kweli ibali ledrama, uthe umbhali akufikela kwisigqibo sokuba uza kubhala ngantoni, waze wakhetha indlela afuna 
ukubabumba ngayo abalinganiswa bebali lakhe. 
Kweli ke icandelo kuza kutsawla iliso kwindlela lo mbhali athe wazoba abalinganiswa abangamabhinqa njengamaxhoba okuthanda izinto zalo mhlaba. 
Apha umbhali usikrobisa kwelinye icala lamabhinqa, apho amabhinqa axhaphaza abantu besilisa ukuba bafumane konke abakufunayo, ze nabo ngokunjalo baxhatshazwe kwangaba bantu besini sobuduna, phantsi kwezabo iimeko ezixolisa iintliziyo zabo. 
Oku kungqinwa zizenzeko ezilapha kweli bali. 
Siyambona umlinganiswa uZanele eqhatha uLoni emxelela indlela amthanda ngayo, ze alandelise ngokumphendla-phendla efuna ukubona ukuba yintoni na uLoni anokuthi amenzele yona. 
Khawuve uZanele esithi: Zanele: Papa, ukuba ndinokuthi kuwe ndizele neqhiya enamasondo asixhenxe ungathini. 
Mawonga: Nokuba seyiphantsi kwamanzi, kweentaba, nakwinkotyo yehlathi, ndoyiyiphuthaphutha sana ndize nayo. 
Zanele: O, kekhona! Ndikuthanda sendilele. Andazi ukuba bendiya kuthini na ngaphandle kwakho. 
O, papa wa-a-am. (Watsho emanga. Babukana okwamaqalabonana) 
Mawonga: Yintoni sana lwam? Ndikwenzele ntoni? 
Zanele: Igumbi lam lize papa lindenza iintloni ndakufikelwa nguwe. 
Akungendincedi ngedipozithi nje qha kuphela? Andinakuhlazeka ukho kule mpi yepati. 
Mawonga: Ufuna nje idipozithi? 
Zanele: Oku kwayo yodwa papa, ndokubuyisela ungaphelanga unyaka. 
Mawonga: Ndiya kukunika ngomso oku sthandwa, ibiyintoni idipozithi kwabathandana njena ngathi? 
Zanele: Khon’ ungatshongo mnqweno wam wobomi, olungenamisebenzi lufana nexin ehlokomayo. 
O, kofana yam, sthandwa sam sokugqibela! Ndingakwenzela ntoni? 
Mawonga: Hlala nam ngonaphakade (Bawolane)  
La mazwi uZanele uwathetha enganazinjongo zokuthandana naye uLoni, nto nje ufuna le nto ayifunayo. 
Apha lo mlinganiswa ulibhinqa uzixelele ukuba uza kuthetha nantoni na eza kumfumanisa le nto ayifunayo. 
Amabhinqa ke anayo mpela indlela yokucofa amaqhosha endoda, de enze le nto ayifunayo, le nto ke yile siyibonayo apha kuZanele, eyenza kuLoni, ngoba uthe uLoni akuphelelwa yimali nangamacebo, wamlahlela ecaleni. 
Mawonga: Nkqonkqo! Nkqo!(Cwaka) Zanele! Zanele vula! Nkqonkqo! Nkqo! (Cwaka) Tywalakahla-wahla wophula ifestile. 
Zanele: Yintoni ebusuku apha? 
Mawonga: Vula uza-ku-ndiva. Vula, vu-u-ula 
Zanele: Kudala ndakuxelela ukuba funa ndawo yimbi. 
Mawonga: What? Uqhele ukubancuva, ubancuve ubalahle. 
Vula (abethe ucango ngamandla.) 
Funeka: Uyokomela apho. 
Zanele: Mawonga, uhlawula irente apha? Siza kungalali ngenxa yakho? Uyaqala ukwaliwa? 
Mawonga: Ungena phi wena? Zanele, Vula, (Cwaka) Akulalwa tu. 
Imali y-a-m. Enga-aka? Vu-u-la Zanele. 
(Ukhwaze watsha ilizwi wadumba inqindi kukubetha ucango wancama wagoduka emdaka enjalo.) buyabonakala ububi obenziwe nguZanele kuLoni, umxhwithe woma nko waze wamlahlela ngaphandle xa egqibile ngaye. 
Akukhathaliseki noba utshatile kwaye izenzo zakhe zingawophula umtshato kaLoni kunye nomfazi wakhe, kwaye uza kubangela ingxwaba-ngxwaba kusapho lwakhe. 
Into nje ayithandayo yinto yokuba le ebeyifuna uyifumene, kwaye yena wonelisekile. 
Ekuphononongeni ezi ncwadi zedrama zithe zasetyenziswa kwesi sahluko, kubonise uthungelwano kwindlela ababhali besini sobuduna abathi bazibhale ngayo izibhalo zabo zamabali edrama. 
Olu thungelwano luye lwaphendula owona mbuzo umphandi ebenawo, mbuzo lowo uthe wakhokelelo kolu phando kwasekuqaleni. 
Kaloku umphandi wathi waqaphela into yokuba ababhali besini sobuduna banendlela yabo efanayo yokuzoba abalinganiswa ababhinqileyo kwizibhalo zabo zedrama. 
Oku kwabangela ukuba umpandi ayijongisise le ndaba, aqonde ukuba ingaba oku yinyani. 
Eli candelo lelona likungqinileyo ke oko. Sithe sakujonga ezi ncwadi zintathu zedrama ezibhalwe ngababhali abasini sobuduna kwabanokala ukuba kungathiwa ngumntu omnye lo ubhale le midlalo, ngenxa yokuyelelana kwendlela ababhala ngayo nababumba ngayo abalinganiswa babo ababhinqileyo. 
Umzekelo ophilayo ngabalinginiswa uMasukude kaMtingane kunye noNojenti kaMbovane. Aba balinganiswa ungathi babunjwe ngumbhali omnye. 
Bobabini bakhohlakele, banomona kwaye bangcolile, kubo ubomi bomntu abubaleli ntweni, babuthatha ubomi bomntu omsulwa nje ngephanyazo. 
Kweli bali ledrama u-‘Inene nasi isibhozo’ bekuqwalaselwa ikakhulu indlela umbhali athe wabazoba ngayo abalinganiswa ababhinqileyo abaphambili. 
Oku ke sikubonile pha kulaa mlinganiswa uMasukude. 
Umbhali umzobile uMasukude njengomlinganiswa okrwada, onomona, okhahlakeleyo kunye nonobugqwirha. 
Ewe umphandi uyavuma into yokuba amabali edrama yimidlalo elungiselelwa ukudlalwa eqongeni, kodwa kaloku le midlalo iyafundwa nasezikolweni naluluNtu jikelele. 
Loo nto ke ngoku iye izale ixhala kulo wenza olu phando, ngoba ukuba wonke umbhali wesini sobuduna ukholise ukuwazoba olu hlobo amabhinqa 
kwizibhalo zabo, ingxaki ikho kwaye inkulu. 
Cinga umntwana ofunda lo mdlalo esikolweni, athi xa egoduka afike ajongisise izenzo zikamama wakhe, abone into angayithandiyo kwizinto 
ezenziwa ngumzali wakhe, agqibe kwelokuba umama wakhe uneempawo zikaMasukude, noba zincinci kanganani na, 
ngoba aba babhali bakholise ukuzoba amabhinqa ngendlela engakholisiyo, ngendlela ebahlisela isidima. 
Esi sidima samabhinqa sesi kudala silwela ngabhinqa iminyaka emininzi, kodwa iincwadi ezinje zigalela amanzi kumsebenzi abawenzayo, ngoba bacula iculo elohlukileyo kweli liculwa ngala mabhinqa. 
Kuqwalaseka okufanayo naxa kujongwe u-‘Ndiyekeni’ kaJongilanga. Indlela lombhali abazobe ngayo abalinganiswa ababhinqileyo uFuneka kunye noZanele, uyawuchitha umsebenzi owenziwa ngamabhinqa alwela ukulingana phakathi kwabantu bezini ezahlukileyo. 
Bukho ubunyani kwindlela abaziphatha ngayo, ngoba kunanamhla akho amabhinqa athanda ukwenzelwa izinto ngamadoda, zinto ezo abangazisebenzelanga. 
Kodwa loo nto ayithi ababhali bethu mabathathe loo ntlekela baze badyobhe amabhinqa njengabantu abangenantlonipho ngobomi babo kwaye abangenazintloni, nto abanokuyithatha le ngxaki babhale ngayo, kodwa bangasishiyi isisombulo, ukuze lowo usakhulayo athi xa efunda le midlalo, 
ayazi ukuba angaze afane noZanele noFuneka abaxhwitha oobhuti babantu baze babalahlele ngaphandle xa begqibile ngabo, ngoba bubukhohlakali obo. 
Ukanti kukwanjalo kulaa drama ithi ‘Ndixoleleni.’ 
Sibona indlela umlinganiswa olibhinqa uNojenti azotywe ngayo wafana nkcakasa noMasukude, njengoku besekukhankanyiwe ngentla. 
Le nto ithetha ukuba uninzi lwababhali abasini sobuduna bababona ngokufanayo amabhinqa, ngoba kungathiwa kutheni ke bebazoba phantsi kweziphene ezifanayo. 
Aba babhali abaphelelanga kuphela ekuzobeni aba balinganiswa babhinqileyo njengabantu abapholileyo abangabalulekanga ekuhlaleki, ngokuthi babazobe nje ngezingcoli, kodwa benze umsebenzi omhle ukusebenzisa abalinganiswa besini sobuduna ukucinezela aba balinganiswa. 
Xa sijonge phaya ku- ‘Inene nasi Isibhozo’ siyabona indlela amadoda asemzini kaMasukudu athi amvalele ngaphandle kwizinto ezibandakanya izinto zomzi wakhe ngenxa yokuba elibhinqa. 
Ayiphikiswa indaba yokuba, amabhinqa awakunaxoxa izinto zasebuhlanti, ngoba isiko lwakwaXhosa alikuvumi oko, kodwa loo nto ayithethi ukuba makavaleleke ngaphandle ngoba ekugqibeleni ngumziwakhe lowa, naye uvumelekile ukuhlomla kwizinto ezibandakanya izinto zomzi wakhe. 
Naxa sibuyela umva kulaa ncoko iphakathi kukaFuneka noNdila pha kulaa ncwadi u-‘Ndiyekeni’, uNdila uthuma uFuneka ukuba ahambe ayokuxhwitha uLoni konke anakho, naye uFuneka akaphozisi maseka, uhlohla isihlobo sakhe uZanele kuLoni ngokukhawuleza ukuze amxhwithe ome nko uLoni. 
Apha umbhali usibonisa ukuba amabhinqa zizibhanxa, ayawayeka amadoda awaxhaphaze awathengise kodwa kube kungekho nto iphucukileyo azokuyizuza kuyo yonke loo nto ngaphandle kokuhlisa isidima sabo phakathi kwabantu basekuhlaleni. 
Esi sahluko asohlukanga kuyaphi kwisahluko esiphambi kwaso, kuba nalapha kujongwa indlela ababhali ababazoba ngayo abalinganiswa babo ababhiqileyo. 
Kwisahluko esi phambili umphandi ebejonga indlela ababhali abasini sobuduna abathi babazobe ngayo abablinganiswa babo ababhinqileyo kwizibhalo zabo zedrama. 
Kanti ke kwesi isahluko umphandi ufuna ukuqwalasela indlela umbhali olibhinqa abazoba ngayo abalinganiswa abangamabhinqa kwincwadi yakhe yedrama. 
Unobangela woku, kukuthelekisa ukuba kukho umehluko kusini na phakathi kwendlela ababhali abasini sohlukileyo ababazoba ngayo abalinganiswa babo ababhinqileyo. 
Kumacandelo aphambili umfundi ubonile into yokuba ababhali abasini sobuduna babazoba ngokufanayo aba balingiswa, ngoko ke apha masijonge le yantlukwano. 
Apha ke kuza kusetyenzwa phantsi kweethiyori ezimbini eziza kuthi zingqanyaniswe nencwadi ebhalwe ngumbhali olibhinqa uHlumela Mothlabane, ethi-‘Iinkunzi ezimbini’, 
ezo thiyori zezi: Ingcingane yokungalingani ngesini kunye naleyo ithi, Ingcingane yesini sobukhomokazi. 
Ikakhulu apha umphandi ufuna ukuphonononga indlela amabhinqa acinezalwa ngayo ngabalinganiswa besini sobuduna, noko bakwenzayo ukuzihlangula koko. 
Ngoko ke kuza kuqwalaselwa ubunzima amabhinqa adibana nabo emakhayeni abo, emitshatweni nasemisebenzin ngenxa yesikhundla esiphezulu esinikwa amadoda. 
Lo mbhali usikhokelela kuyo kanye le nto kuza kuthethwa ngayo apha kwesi sahluko xa kuphononongwa le ncwadi ikhethiweyo. 
Eli bali lingoSibonda uSigqibo Mnangwe onabafazi abathathu, uNokhaya, uNofinishi kwakunye noNolasti, lo mfazi wokugqibela uNolasti waba kanti ufundile, efundile nje uyaphangela emakhitshini, kusapho lwabelungu. 
Emgcwabeni kumzi wasemaZangweni kuphakama umhlobo omkhulu walowo ungcwatywayo, uSabelo Ntungo, uphakamela ukuxelela abantu ukuba le nto amadoda ebhubha kangaka nje kungenxa yabafazi babo. 
Kaloku aba bafazi babo bazibona bephucukile kule mihla, kodwa eyabo impucuko iswele ingqikelolo. 
uSabelo namanye amadoda ale lali yaseMachubeni akhala ngento yokuba abafazi babo bababulala mihla le ngesifo sentliziyo. 
Indaba yesini inenxaxheba enkulu kakhulu eyidlala ezimpilweni zabantu, kodwa ke kuyo yonke lonto, ayisebenzeli wonke umntu ngokulinganayo, umbhali uRidgeway (2001:1) ubhala enjenje malunga nalomba: 
Ukongeza kule ngcingane, uKay (2012:76) uthetha athi ngale ngcingane; 
Nto esixelela ukuba ukungalingani ngesini kukungalingani kwamalungelo abantu abasini esohlukileyo. Le ngcingane ibhekisa kuphatho olungalinganiyo phakathi kwabantu abasini sobukhomokazi kunye nabantu besini sobuduna. 
Le ngcingane ibeka ityala lokungalingani kwamadoda namabhinqa kwi nqubo yoqoqosho yobukapitali. Ngokwe sichazi-magama sakwa (oxford 1985:158) siyicacisa oluhlobo le nkqubo: 
Into ethetha ukuba yinkqubo yoqoqosho apho iimali ezinkulu, amashishini kunye nezambhiwa zilawulwa ziziqu okanye amaqela athile, lube uninzi lunga xhamli kobubutyebi. Umbhali uWalby, (1990:4) unaba enjenje ngale ngcinga: amadoda athi asebenzise umthetho ukuza babacinezele. Ngoko ke indima yabo kukulwa oko, ukuze nabo bakwazi ukuba nomthetho ecaleni kwabo. 
La amabhinqa aphantsi kwale ngcingane yesini sobukhomokazio ngalo alwa umagunya wamadoda . 
Athe aqaphela ukuba amadoda anamagunya aphezulu ngamandla kunalawo amabhinqa, kwaye wona amabhinqa awanamalungela alinganayo nala amadoda, ngoko ke, kukho oko kuzokufuneka ukuba kutshintshe. 
Kaloku lento ibonakala phaya emisebenzi ikakhulu phaya kwizikhundla zika rhulumente apho amadoda athi aphathe yonke into, ufumaniseke omama bona banikwa zonke ezazikhundla zisezantsi. 
Olu udidi lwamabhinqa alwa into enye, ukulingana phakathi kwamadoda kunye namabhinqa kwinto yonke. 
Kodwa eyona nto bayiqwalaselayo kukungalingani kwamadoda namabhinqa xakufikwa kwimfundo nase misebenzini uWalby (1990:6) ubhala enjenje: 
Bafuna ukukwazi ukwenza umsebenzi ofonayo nalowo wenziwa ngamadoda, aze abhatalwe imali elinganayo, bafuna ukukwazi ukuba nendlu egamelini labo, hayi phantsi kwegama lendoda, konke abakufunayo yinto yokuba kubekho ulingano phakathi kwamadoda namabhinqa. 
Abantu abahlala bonke ekuhlaleni, bedityaniswa kumthetho omnye, iinkcubeko ezifanayo nendlela yokuphila enye. 
Le nkcazelo ingentla isixelela ngabantu abahlala kunye kwingingqi enye abenza into ekuthiyi yiSociety ngokwasesi Ngesini. 
Oku kwenzeka xa indoda okanye ibhinqa lifuna ukwabelana ngesondo nomnye umntu ngaphandle kwesivumelwano. 
Lento ivame kakhulu phaya emaphandleni, kodwa ke nalapha ezidolophini ixhaphakile kakhulu. 
Umntu akunyanzeleka ukuba ade abe uyabelana nomnye ngesondo, zininzi ndlela zokuxaphaza umntu ngokwesondo eziquka ukumbambha-bambha kwindawo ezifihlakeleyo eziquka amabele nezinye indawo. 
Inkcubeko ngumba onobunzulu nobuzaza, ngokunxulumene nokwahluka apha naphaya kwezizwe, ingakumbi ezimnyama. 
Loo nto iphembelela ukwahluka ngokunxulumene nemiba ngemiba ephathelele kwezentlalo. 
Uhlanga ngalunye lunenkcubeko yalo, nto ethi izinto abathi bazenze, ziye zohluke kolunye uhlanga, ngokuxhomekeke ekubeni, hlanga luni olo. 
UHofstede uyasixelela apha ngentla into yokuba inkcubeko yinto apha ekuthiwa ifundwe, kweye ifundisw. Umntu akade azalwe nayo. 
Ixhomekeke kwindlela apho umntu athi akhuliswe ngayo, nempembelelo leyo yenawo akhuliselwe kuyo. 
Ukuxhatshazwa komntu, ingakumbi ibhinqa, kuxa umntu athi enze ubodlobongela komnye umntu ngenjongo zokumvisa kabuhlungu. 
Obubudlobongela akunyanzelisi ukuba ibekukumbetha, oku kwenzeka nangamazwi athi awaphose komnye umntu, ngonjongo yokuhlisa isidima sakhe, indlela azibona nendlela aziphatha ngayo phakathi kwabantu. 
Amaxhoba okukuxhatshazwa aye angayazi abakuwenze ukuzikhupha kule meko kuba beziva bengenamandla ngenxa yokusoloko bejongelwe phantsi 
Uyasixelela ukuba esi senzo sibi, kwaye siye simkhathaze ngempela lowo ulixhoba, ngoba oku kuye kuphazamisane nobomi bakhe, indlela azibona ngayo, kunye nendlela athi aziphathe ngayo phakathi kwabantu, ngenxa yokuba lixhoba lengcinezelo. 
Ukuze lowo uphandayo athi afike kwindawo ajolise ukufika kuyo kolu phando kuye kwafuneka kusetyenziswe isikrweqe sohlalutyo lomongo. 
Oku kuthetha ukuba umphandi kuye kwanyanzeleka ukuba afunde izibhalo zabanye ababhali abathe babhala ngalo mba mnye. 
Kuye kwafuneka aziqhelanise neengcamanngo zabanye ababhali phambi kokuba afikele kwisigqibo sokuba uza kuza kweliphi na icala kuphando lwakhe. 
Akwazi ukufikela kwisigqibo sokuba uyangqinelana na kanye uyaphikisana nabanye ababhali. 
Kwaye ukuze akwazi ukuqinisekisa ukuba akaphandanga ngendlela ebekusele kuphandwe ngayo. 
Umphandi ulubona olu phando lubalulekile ngoba luchaphazela udaba oludlwengula umxhelo, daba olu esiphila phantsi kwalo mihla le. 
Olu daba luthetha ngomba wokungalingani kwabantu abasini esahlukileyo nendlela apho elowo efuna ukuzibona esesikhundleni esiphezulu kunomnye. 
Iminyaka emininzi abantu besini sobuduna kudala bezibona besesikhundleni esiphezulu kunabo besini. sobukhomokazi, nto leyo iliwa ngamabhinqa, ngoba nabo bayazibona ukub banazo izakhona zokuba kwisikhundla esilinganayo namadoda, nangaphezulu ukutsho. 
Apha kolu phando kuza kuthi kuboniswe ukuba indlela esathi sadalwa ngayo ayiyo kuphela indlela eza kuthi isigqibele indlela esiphila ngayo. 
Kumabali edrama amane athe axoxwa kolu phando siwabonile amabhinqa ecinezelwa kwaye ephathwa kakubi ngamadoda, ukanti siwabonile amanye amabhinqa nawo axhaphaza amanye amabhinqa. 
Nawe ke mfundi iba namehlo avulekileyo uqwalasele indlela apha abantu abasini esahlukileyo abathi baphathane ngayo. 
Uqaphele ukuba amabhinqa awaziyo aphili phantsi kwengcinezelo, ngoba ngelinye ixesha umntu lo uphila phantsi kwengcinezelo, akayiqondi nalo nto, de yolathwe nomnye umntu, ube wona umonakalo seyenzekile. 
Ukuba wena apha ebomini bakho uyaqonda ukuba uphantsi kocinezelo lo mntu othandana naye, ophangela naye okanye ofunda naye, zama ukuba uphume kolo manyano, nokuba ulibhinqa okanye uyindoda. 
Kaloku namabhinqa anaso isakhona sokucinezela amadoda, ingakumbi emitshatweni. 
Umfazi ayiphathe kakubi indoda yakhe caba indoda ayino kwazi ukwenza nto ngaphandle kokuba icele imvume emfazini, nje ngokuba sibonile pha kwibali lethu u-Iinkunzi ezimbini isenziwa nguSibonda lo nto emfazini wakhe uNolasti. 
Yinto apha le eyimoshayo imitshato, nayo nayiphi na indibano phakathi kwabantu ababini, ngoba kaloku omnye umntu ngoku uzokoyika ukuphila ubomi bakhe, kufuneka aphilele omnye umntu ngenxa yoloyika analo. 
Kweli candelo uphando luza kungena nzulu kwingcingane yesini sobukhomokazi, ingcingane yokungalingani ngokwesini kunye nengcingane ejongene nesidima esiphakamileyo nesinamagunya, esinikwa isini sobudoda. 
Apha kuza kuphononongwa ukuba zintoni ezi ngcingane, zaqala njani, ziqalwa ngubani, ngenjongo ezithini, kwaye ngoku zaziqalwa aba bebezibhexesha ezi ngcamango babeneminqweno ethini. 
Zizo zonke ke iinkalo ekuza kuthi kuxhentswe phezu kwazo xa kuthethwa ngezi ngcingane zidweliswe ngentla. 
Ingcingane yesini sobukhomokazi yingqokelela yentshukumo nengcingane ezijoliselwe ekubeni kubekwe phambili udaba lokungabikho kulingana phakathi kwamabhinqa kunye namadoda. 
Yingcingane apha ejolise ekulweni ingcinezelo kumabhinqa, ecinezelwa ngamadoda. Le ngcingane yesikhomokazi yabekwa bucala ukuze ibhinqa libe namalungelo alinganayo nalowo amadoda, ukuze amabhinqa abonakale ngokulinganayo kumehlo abantu base kuhlaleni ingakumbi kwizinto ezifana nezepolitiki, ukuba ngumnini ndlu kwakunye nezinto ezichaphazela imisebenzi nezemithetho. 
Oku kuyacaciswa nguBillington, kuKramarae noTreichler, (1985:158) xa esithi ngoku bhekiseli koku kubhalwe ngentla: 
Le ngcingane yaqala kumazwe aseNtshona ngomnyaka we-Nkulungwane yeshumi elinesihlanu. Njengokuba iminyaka ihamba nje le ngcingane iye ikhula kwaye imane iqhubeleka phambili. 
Le ngcingane ikhokelelwa ngamabhinqa anenjongo ezohlukileyo ngento afuna ukuyifeza ekubeni athi ayiqala le ndibano yawo yokulwela amalungelo awo obubhinqa. 
Le ngcingane yesikhomokazi ngoyena nobangela weli phulo lale nguqu igqibeleleyo phakathi kwamadoda nabafazi. 
Ukanti le ngcingane iyayibhentsisa inyani yokuba intlalo yonke jikelele iphethwe ngamadoda, lawo athi acinezele amabhinqa ngendlela ezahlukeneyo. 
Bayaphuhla besithi amabhinqa abonwa njengezinto nje, lo ngumkhuba ovamileyo othandwa ngamadoda, ngenxa yoku amabhinqa athe acinezelwa 
ngendlela engaginyisi mathe, kwaye amadoda athe axhamla kakhulu kule ngcinezelo yabafazi. 
Le ngcingane noko sele inempandla kuba kaloku kudala ikhona. 
Yathi ke yaqala kumazwe asentshona aquka iMelika kunye neYurophu, oko kungqinwa ngamazwi kaButler (1990; 
Apha kula mazwi angentla iyaphuhla eyokuba amanye amaphulo ayejongene kunye nodlame ngakwabantu ababhinqileyo kunye nokugcina ucwangco 
kudaba olu malunga nokulingani ngokwesini. 
Amanye kwelinye icala amakhosikazi ambalwa ayengahleki nenye xa kufikwa emadodeni, kuba kaloku babesebenzisa le ngcingane njengesixhobo 
sokuxhasa amaphulo alwa imicimbhi efana nokuxhatshazwa kwamabhinqa ngokwe- sondo, udlame kunye nodlwengulo olwalugquba ngela xesha. 
Into icace gca okwekat’emhlophe ehlungwini ukuba abantu ababhinqileyo kudala bephantsi konyawo lomntu oyindoda, kuba kaloku le ngcingane 
ineminyaka engaphaya kwamashumi amahlanu yasekwayo. 
Kwa ukusekwa kwayo ibonisa ukuba amabhinqa afikelela ekubeni adikiwe, ekwadikiwe nokuba zizigculelo zabantu abangamadoda kuyo yonke imicimbi. 
Ukanti nakwimiba yesondo, ubani uya kuthi afumanise ukuba ijikeleze okanye ithe yangqonga, kwaye yenziwa yafanela iimfuno zomntu oyindoda, 
kodwa ezomntu ongumama iimfuno zesondo azinikwa ngqalelo ncam. 
Le nto ide yabetheleleka kwabanye abantu besisini sesikhomokazi, kuba uzibona ebophelelekile ukuba anelise umntu oyindoda ngokwesondo, kodwa 
abe kwelakhe icala engazinanzanga ezakhe iimfuno zesondo, oko kungqinwa nguWalby (1990:3) xa esithi: 
Yiyo ke loo nto ngamanye amaxesha amanye amabhinqa engazi ngaphambili xa ethe axhatshazwa ngokwesondo, kuba kaloku bacinga ukuba 
sisinyanzelo into yokuba anelise umntu oyindoda ngokwesondo. 
Nakwinkcubeko yesiXhosa kuthi xa kuyalwa umendi kuthiwe kufuneka ahlonele kwaye ayithande indoda yakhe, kodwa soze uwave amazwi anjalo abhekiselele endodeni. 
Kwelinye icala ixhaphake kakhulu into yokubona udlame, izixholo-xholo kunye nodushe zigquba kwimimandla eyahlukileyo, ngokwale 37 
ngcingane, ithi oyena nobangela wodushe, udlame kunye nezi zehlo zokuxhatshazwa kwabantu ngokwesondo, ziindawo esihlala kuzo, oko kukuthi yindlela abantu abakhuliswa ngayo. 
La mazwi athethwa nguHughes (2002:78) anggqina oku kungentla: 
Le nto ibonakala kwaphaya ezikolweni xa umntwana ongumfana ethe wanengxabano nomntwana oyintombazana, uye ufumanise ukuba uza kufuna ukusa isandla kuqala, kuba kaloku umsindo wakhe umkhokhelela kwelo. 
NakwaXhosa ikhona intetho ethi “Umqolo wesidenge wolulwa ngentonga, into ephuhlisa ukuba ukusonjululwa kwengxaki ngodlame nezixholoxholo, yinto ekhuthazwayo kwindawo ezahlukileyo. 
Naxa ubani ejongile, uya kuthi ufumanise into yokuba abona bantu babandakanyeka kwiziganeko zodlame ngabantu abangamadoda. 
Le ngcingane iphinde isixelele ukuba le nto ayipheleli phaya ekuhlaleni, kuba kaloku nezinto zonxibelelwano, 
nezonwabisayo uya kuthi ufumanise ukuba ngoku nazo sele zinalo igalelelo elingummangaliso ekuphembheleni ekubeni abantu babandakanyeke 
kwiziganeko zodlame. 
Kukho imiboniso bhanya-bhanya koomabonakude, miboniso leyo ithi ikhuthaze olu dlame, kuba kaloku uya kuthi uphuma phandle, ubone nabaya abantwana bemane ukukhabana, belinganisa yonke laa nto bayibone koomabonakude uMaccanell (1991:15) ecaphula uBrownmiller ubhala enjenje: 
Kule miboniso bhanya-bhanya xa usilwa, ubendlongo-ndlongo uye ubonwe uligorha, ubone ngamanye amaxesha lomntu ubandakanyeka kwezi zixholo-xholo uyadunyiswa. 
Kwilizwe lonke jikelele imiba kunye nemicimbi ithe yaphathwa ngamadoda, abantu aba bhinqileyo bengabonakali tu. 38 
Umbhali uHearn (1992: 56) ubhala enjenje: Le nto ithetha ukuba ininzi inguqu ekufuneka yenzekile, apho woke ubani uya kuthi axhamle ngokulinganayo nabemi belizwe lonke. 
Le ngcingane akuba ichasene namadoda, koko eyona nto ichasene nayo yimithetho yezopolitiki kunye namaziko asekuhlaleni akhuthaza ukungalingani kwamadoda namabhinqa kwiinkalo zonke. 
Ukanti ke usemninzi umsebenzi ekufuneka wenziwe kuba abantu ababhinqileyo basengamaxhoba okuxhatshazwa kwiindawo ezahlukeneyo, kuquka 
emisebenzini, bayabethwa emizini nezinga lamabhinqa adlwengulwayo alikehli. 
Amabhinqa alwela ukungalingani phakathi kwamadoda namabhinqa. 
Kaloku la mabhinqa ngalawo alwela inkululeko kwinto yonke. 
Nalena ingcinga ayiyo enye yengcinga ezisakhasayo, sele kukudala yasungulwa, umbhali uRuffcon (1999: 23) utyatyadula athi ngalo mba: 
Omnye wabantu abathi baxhamla kule ngcingane ngunkosikazi uWollstonecraft (1759-1799), owathi wabhala isingqinisiso okanye inyaniso malunga 
namalungelo oomama esithi oomama kufuneka befundisiwe njengamadoda ukuze nabo bakhule ngokwempatho, bakwazi ukuzimela. 
Nale ke ingcingane eyona njongo yayo kukuvula loo masango athe avalelwa amabhinqa ekuhlaleni. 
Yona le ngcingane ithi amabhinqa asengamakhoboka kwaye kuyanyanzeleka ukuba kuguqulwe imithetha ekhoyo ukuze nabo bazibone beyinxalenye 
yentlalo, baqukwe kwizigqibo ezimalunga nentlalo. 
Ngoko kwabo inkululeko kwinto yonke yeyona nto ibalulekileyo ukogqitha izinto zonke, kuba xa amabhinqa ekhululekile, amathuba angcono aya kuthi avele. 
Kwelinye icala amabhinqa aziva oku ngathi inkululeko yabo ibalibazisile, kuba kaloku ukuba babeyifumene kwakudala, ilizwe ngelikwelinye 
ibanga elingaphezulu kuneli. 
Umbhali uHeilmann (2004:56) uthi xa ebhala amadoda namabhinqa afana namaphiko entaka amabini, elinye iphiko libhinqa, elinye iphiko yindoda, ngoko ke xa elinye iphiko liqhwalela, intaka ayinako ukubhabhela kwawona majuku-juku aphezu, kodwa ukuba amaphiko ayasebenzisana, intaka ayinako kwa ukunqwandwa sisibhaka-bhaka. 
Into ethetha ukuba ukuba amadoda namabhinqa ayenikwe amathuba alinganayo, ilizwe ngelikwelona banga liphezulu kakhulu ngoku. 
Amakhosikazi ngabantu ekudala bayilwela inkululeko yabo, umzekelo xa siphosa amehlo apha ekhaya, eMzantsi Afrika, kwimibutho yezepolitiki, umbutho i-African National Congress wathi ngomnyaka we-1931 wamkela umbutho i-Bantu Womens Legue njengesebe lawo lamakhosikazi. 
Kwangaphambhili, umbutho i-ANC wawu- ngawamkeli amakhosikazi ukuba abe yinxalenye okanye abe ngamalungu ombutho. 
UMama uCharlotte Mxeke wathi waba ngumongameli wokuqala walo mbutho. Zininzi ke izizathu ezibangela ukuba amabhinqa angaqukwa okanye angayifumani kakuhle inkululeko. 
Okokuqala xa kuyilwa imithetho yelizwe, uya kuthi ufumanise ukuba ambalwa amabhinqa akhoyo, ukuba akhona. 
Nakwilizwe lonke jikelele mnye okanye mabini amabhinqa angoomongameli kuloo mazwe athile. 
Le ke ingcingane ibeka ityala kurhulumente, ukuba abaqukwa bona kwimicimbhi yelizwe, umbhali uHearn (1992: 85) ubhala enjenje: 
Kaloku iphuhlile into yokuba amabhinqa angabonakali okanye athande ukunqongophala kwizikhundla ezithile eburhulumenteni. 
Ukanti esi simbo sokunga- bonakali kwabantu ababhinqileyo kwimicimbhi emalunga nowiso mthetho asiyonto exhaphakileyo kweloMzantsi Afrika 
kuphela, kodwa yingxaki echaphazela ilizwe lonke jikelele. 
Ngoko ngale ndlela amabhinqa anaso isikhalazo sokuba imithetho nendlela ekusingathwa ngayo imicimbi yasekuhlaleni ayifikeleli kwiimfuno zabo. 
Kungoko besithi le mibutho imele bona kufuneka iqinisekise ukuba iza nezisombululo kwiingxaki zabo. 
Ngokwale ngcinga, bathi kufuneka ilungelo lomntu lokuzimela likhuselwe, kwaye urhulumente kufuneka afake isandla ekuphuhliseni abantu ababhinqileyo, kuba kaloku baziva besemva ngenxa yokuba bayawavinjwa amathuba. 
Uyatsho uMurray apha ukuba wonke umntu obhinqileyo unelungelo lokuthi aphile ngaloo ndlela yakhe afuna ukuphila ngayo. 
Kodwa ke sele ibonakala kwezi ntsuku into yokubona umntu obhinqileyo ezizamela isonka sakhe, ephila ubomi ngale ndlela ayifunayo. 
Ngoko le ngcingane igxininisa ekubeni amabhinqa kufuneka akhululeke, ngokomthetho, ngokwezimali afumane imfundo engundoqo ukuze nabo bakwazi ukuba ngabantu abazimeleyo, bangaxhomekeki emivuzweni yabanye abantu. 
Ukanti enye into ebalulekileyo apha siyabona ukuba le ngcingane ithi amakhosikazi makaqukwe kwimicimbhi yowiso-mthetho kunye neminye imicimbi yaseburhulumenteni, njengoko inani labantu ababhinqileyo lithande ukungabikho xa kufikwa kwizikhundla eziphezulu eburhulumenteni. 
Le ngcingane yathi yagqabhuka kwizimvo zomfundi okanye umfundisi wefilosofi ogama linguKarl Max, kuba izimvo ezininzi zale ngcingane zisuka kule nkonde. 
Le nkonde yathi yaqulunqa imithetho emalunga nenkqubo yama kapitali inkqubo yoqoqosho apho imali ezinkulu, amashishini kunye nezmbhiwa zilawulwa ziziqu okanye amaqela athile, lube uninzi lungaxhamli kobu butyebi. 
Wathi ke le mithetho wayibhala kumsebenzi wakhe oxabiseke kakhulu. 
Ngokwale ngcingane abafazi bathe basetyenziswa ngamadoda kwimizi yemveliso, kodwa bona babe bengaxhamli kwaphela. 
Le nto ibibonakala kakhulu phaya emasimini apho amadoda ebesebenzisa abafazi kwiintsimi zabo ukuvelisa imveliso ethile, kodwa ufumane ukuba ababhatalwa, okanye babhatalwa kancinci. 
Ngoko ke le ngcingane ibeka ityala kwinqubo yoqoqosho kunye nendlela zemveliso eziphethwe ngamadoda, abe esebenzisa amabhinqa nzima. 
Ukanti kwakule mihla iyaphawuleka into yokuba ambalwa amabhinqa anamashishini, amashishini amaninzi athe aphathwa ngabanu abangamadoda. 
Kwelinye icala apha kule mizi yemveliso, amabhinqa aye acalucalulwa kuba kaloku kwalapha emivuzweni, uye ufumanise ngelinye ixesha ukuba umntu obhinqileyo, noyindoda benza umsebenzi ofanayo, kodwa xa kufikwa emivuzweni ubone ukuba lo uyindoda ufumana imali okanye umvuzo othe xhaxhe kunalo ulibhinqa. 
Le nto ayenzeki kubi engawenzi kakuhle umsebenzi wakhe, kodwa kuba engumntu obhinqileyo. 
Lilonke le ngcingane ithi imbangi yokuba amabhinqa abhatalwe kancinci, anikwe imisebenzi ethile embalwa ziziphumo zenkqubo yamakapitali. 
Le ngcingane iphuhla isithi, abafazi bajongelwe phantsi, ngaphezulu koko abasebenzi basebenzisa amabhinqa nzima, kodwa ekugqibeleni yonke le nto abaqeshi babe beyenzela ukuba baxhamle kakhulu. 
Ukanti kwelinye icala le ngcingane iyatsho ukuba inkqubo yama- Kapitali, ithi yenze amayelenqe okukhupha abantu abanezakhono emisebenzini, ukuze bazokukwazi ukusebenzisa abo bangenazakhona, injongo yabo ikukwenyusa ingeniso yabo.
Amabhinqa kudala avinjwa amathuba emfundo, ngoko ke nabo baya bandakanyeka kakhulu kwesi senzo sokusetyenziswa kwabantu abangenazakhono zifanelekiyo. 
Kule mihla sele kungcono kuba abantu banamalungelo, kodwa ke abantu abathatha inxaxheba kwinkqubo yamaKapitali banala ngcinga yokuba abantu abangafundanga abawazi amalungelo abo, yiyo ke loo nto abaninzi kubo baye babone umhlaba owehlayo, baxhaphaze, besebenzisa nzima abantu ababhinqileyo. 
Ngamanye ama- xesha abantu abasebenzela amaKapitali ngabantu abasuka kumakhaya angathathi ntweni. 
Abantu abathwaxwe kakhulu yindlala, ngoko abaqeshi bayayayazi ukuba umntu obhinqileyo akasoze ayeke abantwana balale bengatyanga, ngoko baya kwamkelwa nokuba yintoni eza nomqeshi etafileni. 
Kwelinye icala abantu ababhinqileyo basebenza kule mizi mveliso ixesha elide, kodwa ufumanise ukuba akanyuselwa umvuzo tu. 
Ixabiso lemali liyehla minyaka le, yonke into ethengiswayo iyenyuka. 
Loo nto ithetha ukuba baye besokola endaweni yokuba impilo zabo ziphuhle. 
Le ngcingane kwelinye icala ilwa ukuxhatshazwa kwabantu ababhinqileyo ngokwe- sondo. 
Phaya kudala ibike yavama kakhulu into yokuba isiphathamandla okanye iziphathamandla ezithile, zifune ukwabelana ngesondo nomntu obhinqileyo, ukuze abe uyaqashwa kuloo ndwawo. 
Ngamanye amaxesha abaphathi okanye abantu abakwizi- khundla eziphezulu bebesithi baxhaphaze abantu ababhinqileyo ngokwesondo. 
Abantu ababhinqileyo babengayi ngaphambili, okanye bebengayi kumagosa ezoluleka ukuya kubika le ngxaki, kuba kaloku babeyazi ukuba bangaphalelwa ngumsebenzi. 
Ukuphelelwa ngumsbenzi kukuphelelwa sisonka. 
Le ngxaki isenzeka kwezinye iindawo nakule mihla. 
Ukuxhatshazwa ngokwesondo kuziintlobo ezininzi kakhulu, ngamanye amaxesha umntu obhinqileyo uyaxhatshazwa ngokwesondo, 
Kodwa yena abe engayazi ukuba izenzo ezithile ziphantsi koluhlu lokuxhatshazwa ngokwesondo uMacKinnon, (1979:67) ubhala ngokuxhatshazwa ngesondo enjenje: 
Kukho abantu abangenalwazi lokuba kwa into yokubamba okanye ukucofa kuphantsi kokuhlukunyezwa ngokwesondo. 
Abanye abaqeshi banala ngcinga yokuba kuba umntu ekuqeshile, uzakuphatha ungowakhe. 
Ngoko ke le ingcingane ijonge kakhulu impatho embi yabantu ababhinqileyo kwiindawo abasebenza kuzo. 
Ukungalingani ngenxa kokungabi sisini esinye kubangela iyantlukwano eninzi phakathi kwabantu. 
Kukho isini esibonwa sibalulekile kunesinye. Eso sini seso sobuduna. 
Amadoda awafaniswa namabhinqa. Amadoda wona abonwa esemgangathweni ophezulu kunamabhinqa. 
Loo nto ke ibangela ingxwaba-ngxwaba ngoba ayingeni kamnandi kubantu abasisini sobukhomokazi. 
Kodwa ngenxa yodidi lolu phando siza kukhe siphonononge ukungalingani ngokwesini kubantu abathandanayo. 
Ukungalingani ngokwesini kubantu abathandanayo okanye abatshatileyo kuya kuphucuka njengokuba iminyaka iya ihamba. 
Kodwa kuninzi lwabantu abathe bamanyana ngeqhina lomtshato, ulawulo emtshatweni wabo luwela kwicala lamadoda. 
Amadoda namabhinqa indlela abaziphatha ngayo ijongwa ngokubhekisele kwisini sabo. 
Umntu obhinqileyo kunendlela ekulindeleke ukuba aziphathe ngayo, ngenxa yesini sakhe sobubhinqa, nangokunjalo kumadoda. 
Kodwa kuyenzeka ukuba zininzi izinto abagxekwa ngazo amabhinqa, kwaye izinto ekungalindelakanga ukuba bazenze zininzi zihla ngomgca, kodwa xa kubhekisele kumadoda, zimbalwa kakhulu izinto abakhuzwa ngazo. 
Indlela esikhuliswa ngayo iye ibangele ukuba siyibone le yantlukwano phakathi kwabantu abasini esahlukileyo njengento eyamnkelekileyo. 
Kusakhulwa nje, umntwana oyintombazana unxityiswa iimpahla ezohlukileyo kulowo uyinkwenkwe, udlaliswa ngezinto ezohlukileyo kwezo kudlaliswa ngazo amakhwenkwe, nemisebenzi yaphakathi kwekhaya abathi bayenziswe abantwana besini esohlukileyo ayifani. 
Le yantlukwano yinto apha esiyaziswa siseziintsana, de sikhule nayo, ide ibe yinto eqhelekileyo. 
Yiyo loo nto kunzima ukuyiphelisa indlela amabhinqa aphathwa ngayo ngokubhekisele kwindlela amadoda aphathwa nahlonitshwa ngayo. 
Emitshatweni, abafazi balindeleke ukuba babeke izifundo zabo nempangelo ecaleni, nayo yonke enye into ukuze babhekise lonke ixesha labo ekukhuliseni abantwana lomzuzu abayeni babo bephangela . 
Kodwa bakho abafazi abathi bazimisele ukuzenza zonke. Bazimisele kwinto yokuba bafunde, baphangele bekhulisa abantwana babo ngokuba abafuni kuxhomekeka kwaphela emadodeni abo. 
Kuyafumaniseka ukuba, nokuba bakho abafazi abaphangelayo, babeke ukutya etafileni, bangenise imali endlini rhoqo ngenyanga, loo nto ayithethi ukuba imisebenzi yabo yendlu iza kubhekiselwa endodeni, nokuba yona ihlala endlwini ayiphangeli. 
Le nto ibonakala naphaya enkolweni, phaya ezibhalweni ezingcwele incwadi kaPetrosi (1 Peter 3:1-7) ityhila la mazwi: 
“ Ngokunjalo, nina bafazi, wathobeleni awenu amadoda, ukuze kuthi, nokuba kukho kuwo angalivayo ilizwi, athi ngehambo yabafazi, lingekho ilizwi, azuzeke”. 
Abantu abaninzi kwindawo ezahlukeneyo ehlabathini bathe bawaqonda ngendlela eyahlukileyo lamazwi, baphinda bawaxhaphaza kuba lonto ithe yadala ukungalingani phakathi kwamadoda nabafazi. 
Kwelinye icwecwe lakhe u (Florence) utyatyadula enjenje: 
Kubonaka kwalapha kulamazwi angasesentla okokuba abantu bathe bathatha imfundiso zebhayibhile bazisebenzisa njengesixhobo sokucinezela amabhinqa. 
Nangona ucinezelo lwabafazi ngamadoda abo luye lunqumama nje, alukanyamalali kwaphela. 
Ukungalingani kona kusekhona. Olu phatho nokungalingani lubalasele kakhulu ezilalini apho umfazi engavumelekanga kwaphela ukuba aphangele, kwaye into yokuba nomfazi ofundileyo ayinto apha ixatyisiswe kakhulu. 
Umfazi ofundileyo ubonwa njengomfazi oyingxaki ngokuba uza kufuna kuviwe ngaye ngenxa yale mfundo yakhe, kanti kaloku izigqibo zekhaya kulindeleke ukuba zenziwe yindoda. 
Kaloku lento iqalwa kwaphaya ebuncincini, kuba kaloku abantwana bakhuliswa ngendlela apho kufuneka amabhinqa kufuneka esoloko ethobela amadoda, uKambarami (2006) ubhala enjenje: 
Yiyo le nto amadoda ezibona ebalulekile nje kunamabhinqa, ngokuba wona azibona enomsebenzi obaluleke ukogqitha lowo womfazi. 
Yiyo loo nto kusithiwa amadoda ziintloko zekhaya, ngenxa yale mpatho anawo kubafazi nawo onke amanye amabhinqa. 
Amadoda ayawuthanda lo mgangatho abekwa kuwo ungaphaya kunalowo wamabhinqa. 
Uphando lusixelela ukuba amadoda awayithandi into yokuba aqhube iimoto ezinye nezo ziqhutywa ngamabhinqa, awathandi ukuba amabhinqa akwazi ukuzithengela izindlu ngokwabo, okanye laa ngcamango yekhaya elinentloko elibhinqa, kube kungekho ndoda.  
Amadoda awayiginyi ncam indaba yokuba nomsebenzi ofanayo nebhiqa, ingakumbi ukuba nomphathi obhinqileyo, ngoba behlelinje bafuna ibe ngabo abakwizikhundla eziphezulu. 
Kodwa izinto zatshintsha,kulo mnyaka wama-2013 ibhinqa liyakwazi ukwenza nantoni elizimisle ukuyenza, nayo nantoni na enokuthi yenziwe ngamadoda. 
Angazithengela indlu nokuba Ibiza eliphi na ixabiso. 
Olona tshintsho lukhulu lolu lokuba amabhinqa akwazi ukuzala kunganyanzelekanga ukuba abe kanti atshitile okanye ayathandana. 
Zikho iindlela zokukhulelwa kunganyanzelekanga ukuba kudibane umfazi nendoda, ngenxa yethekunoloji esinayo namhlanje. 
Loo nto iyasihlisa isidima samadoda, ngoba mihla le ayabona ukuba abafazi awasabadingi ngolwa hlobo ayebadinga ngalo. 
Amabhinqa ayakwazi ukuzimela azikhulisele abantwana abo, azimele nemizi yawo ngaphandle koncedo lwendoda, olu utshintsho luye lwabalasela ukususela ngomnyaka we-1970 ngokuya le ngcingane yayisakhula. 
Kwantlandlolo phaya embalini amadoda athe angozwi-lakhe kuyo yonke into. Le nto ithetha ukuthi zonke izigqibo, nokuba zimayelana nantoni na, bezisoloko zithathwa ngamadoda. 
Abantu ababhinqileyo babengenayo inxaxheba abayithathayo ekuthatheni izigqibo. 
Kaloku phaya kudala, phofu ke nakule mihla isenzeka loo nto. 
Umntu obhinqileyo ebengenayo imvume yokuba aphendule okanye aphikise izigqibo ezithathwe ngumntu oyindoda. Isicacisi magama sakwa-Oxford) siyicacisa olu hlobo le ngcingane: 
Le ngcaciso ingentla iyayiphuhlisa eyokuba yinkqubo apho athi amadoda aphathe izikhundla eziphambhili nezibalulekileyo. 
Inani labo kwizikhundla zeenkokheli kweze- politiki lonyuke kakhulu ukogqitha amabhinqa, ikwangabo abantu abaphatha imicimbi emalunga nezesimilo kunye nokuziphatha. 
Xa kufikwa kwimicimbi yosapho ikwangabo oozwilakhe, kaloku kule nkqubo amadoda anamagunya angaphezulu kunamabhinqa kunye nabantwana. 
Le nkqubo yinkqubo ethi ibavalele ngaphandle abantu aba- bhinqileyo kuba le nto ithetha ukuba amathuba abo okuba babe negalelo kwinkqubela yelizwe nasekuphuculeni intlalontle yoluNtu, mancinci kakhulu. 
Kwelinye icala umhlaba nempucuko yoluNtu zombini ezi zinto ngezikwibakala eliphezulu ngoku ukuba amabhinqa namadoa ayenikwe amathuba alinganayo kuba loo nto ithetha ukuba ngekukudala kusetyenziswana, izandla ezibini zenza umsebenzi oncomekayo ngesantya esilatyuzayo kakhulu kunesinye. 
Akukho mntu unokutsho gca ukuba le nkqubo isukaphi kanye kanye, kuba kaloku kwilizwe lonke jikele le nkqubo iyafumaneka, ungaya kwilizwekazi iYurophu uza kuyifumana, uye kwilizwekazi iMelika, naphaya ikwakhona, uphinde uphumele nakwilizwekazi i-Afrika, nalapha uza kufika ikhona igquba. 
Yinkqubo ekudala ikhona, uLerner (2004: 3), ubhala enjenje malunga nembali yale nkqubo: 
Apha ngentla iyaphuhla eyokuba le nkqubo ayiyonto idaliweyo, koko yinkqubo enzulu equka izinto ezininzi kakhulu ezenziwe ngumntu. 
Izinto ezibe negalelo ukuyila le nkqubo ziquka ubunjani bendawo, indalo, amasiko nenkcubeko kuye nezinye izinto ezifumanekayoyoluntu.
Umbhali apha ude ayikwekwe le nkqubo esithi sisifo esiyingozi kakhulu kuluNtu lonke. 
Kaloku isifo yinto engamhlalisi kakuhle umntu ngamanye amaxesha siza nokufa kunye nonxunguphalo eluntwini. 
Xa esithi sisifo ubonisa indlela enobungozi ngayo le nkqubo eluntwini, kuba uyatsho umbhali uthi esi sifo sihlukumeza umzimba wendoda kwelinye icala sibe silimaza nomoya welizwe. 
Umbhali xa esithi sihlukumeza umoya wesizwe uzama ukusibonisa ukuba abantu abonwabanga ncakasana yile nkqubo kuba inegalelo futhi itsalela kwicala elinye, icala lamadoda. 
Uyaphuhla umbhali esithi amadoda amaninzi akacingi tu ngale nkqubo futhi akayinanzi, abayazi isukaphi kwaye kutheni isagcinakele nje. 
Loo nto ithetha ukuba le nkqubo yinkqubo esenamandla kwaye yindebe ekudliwa ngayo kwizizwe eziliqela. 
Le nto ikwaphuhlisa ukuba abantu abangamadoda abayiboni iyingxaki le nto yokuba abantu ababhinqileyo besoloko bephantsi kwenyawo zabo. 
Yiyo ke le nto abantu ababhinqileyo bezama ngandlela zonke ukuzama ukuphelisa le nkqubo yokulawulwa ngamadoda, kuba kaloku bayabona ukuba ibavalela amathuba. 
Zibe liqela izinto ezikhokhelele ekubeni abantu ababhinqileyo bacinizeleke ngendlela ezahlukeneyo. 
Xa sinokubalula, ziquka izinto ezifana namasiko, inkcubeko, imfundo kunye nezinye izizathu. 
Xa kuqwalwasela amasiko, izithethe, inkcubeko kunye netlalo yoluNtu apha kwilizwekazi iAfrika, kuthe kwaqapheleka ukuba amabhinqa athe ane- galelo kakhulu ekuphuhliseni intlalo, kuba ngabo abantu ababesithi basebenze ubusuku nemini befundisa abantwana ngenkcubeko kunye neendlela zokuphila, oku kungqinwa nguTaiwo (2010: 230) xa esithi: 
Kula mazwi alapha ngentla kucace gca okwekat’emhlophe ehlungwini ukuba abantu ababhinqileyo bayidlalile kakhulu indima ekulondolozeni inkcubeko kunye nendlela yokuphila kwilizwekazi iAfrika. 
UTaiwo (2010) uthi bebefundisa abantwana indlela yokuthetha, befundiswa ilwimi zesiNtu, amasiko kunye nemixhentso. 
Mandulo phaya ibiyindima kamakhulu ukubalisa iintsomi ebalisela abazukulwana. 
Esi senzo besisenzeka emva kokuba imisebenzi yonke yekhaya igqityiwe. 
Injongo ibikukubafundisa okulungileyo nokungalunganga ngokubalisa ezi ntsomi. 
Nangona ibingathiwa paha imfundiso yentsomi leyo, abantwana bebekwazi ukuyifund’ivaliwe kuba kaloku bebewabona amaqhinga kaDyakalashe emfaka ezingozini ngamaxesha amaninzi. 
Kuyababonakala ukuba isegazini kwaye idaliwe into yokuba oomama bakwazi ukuqoqosha besiza nocwangco kusapho kunye nasekuhlaleni. 
Kwaphaya entlandlolo intsebenziswano phakathi kwamadoda namabhinqa ithe yabonakala, kuba umama ebedlala eyakhe indima ekufundiseni abantwana kunye notata adlale eyakhe indima ekufundiseni abantwana ngeyakhe indlela. 
Ukanti ke bambi ababhali bayayidiza eyokuba ukufika kwenkqubo yamaKomanisi kulapho yathi yaqatsela inkqubo yokungalingani phakathi kwamadoda namabhinqa, la mazwi angqinwa nguClair (1994:19): 
Le nkqubo yamaKomanisi yathi yadala utshintsho oluninzi kwilizwekazi iAfrika, inyanzela abemi balo ukuba benze inguqu malunga nendlela abaphila ubomi ngayo. 
Umzekelo abantu belizwekazi i-Afrika babephila ngokuthi bazilimele imifino neziqhamo, kwelinye icala umntu ebefuya imfuyo. 
Kude kubekho intetho ekhoyo esiXhoseni ethi ubuhle bendoda zinkomo. 
Nto leyo ithetha ukuba, ngelaa xesha lakudala ukuba ubu ngumntu onemfuyo, ubungumntu ome kakhulu epokothweni. 
Kodwa le nkqubo yaseNtshona yayiguqula yonke le nto, kwanyanzeleka abantu basebenze ngoku, Abantu bafudukela ezidolophini, ngecebo lokubeka isonka etafileni. 
Kuye kwavela apha ke oku kucinizelwa kwabantu ababhinqileyo. 
Kaloku usapho yinto ebaluleke kakhulu emntwini, ngoko ke yonke into umntu uyifunda ekhaya. 
Abantwana bakhuliswa beyazi kwaye ibethelelwa kwingqondwana zabo into yokuba akulinganwa ngokwesini nokokuba kwenzeka ntonina. 
Le nto ibonakala kakhulu phaya emaphandleni, ezilalini ukutsho. Umzekelo umntana uthi eselula afundiswe ukuba kufuneka lungaze lusokole usapho lwakhe ekhona, loo nto ithetha ukuba kufuneka ebeke isonka etafileni xa lifikile ilixa. 
Kwelinye icala abantwana abangama ntombazana bayaqeqeshwa ibethelelwa ezingqondweni zabo eyokuba kufuneka bathobeke kwaye babamamele abantu abangamadoda, bayithathele kubo yonke imicimbi efuna ukwenziwa ekhayeni u(Kambarami 2006): 
Amasiko nenkolo zithe ekuhambheni kwexesha zangumntya nethunga kuba kaloku akhona amasiko athe athatha amanyaniswa kunye nemfundiso zenkolo. 
Amasiko nezithethe nje zizodwa bezinemithetho emininzi ethi icinezele abantu ababhinqileyo. La mazwi angqinwa ngu (Marimbha, 2006): 
Ngokwamasiko amaninzi ikakhulu kwi lizwekazi I-Afrika, amasiko ayahlonitshwa kakhulu. 
Kodwa uninzi lwezimfundiso aziwuhloniphi umngangatho wamabhinqa. Umzekelo kwingingqi eziliqela yamkeleki into youba umntu oyinqodwa abe nenani elininzi lwe zinqanda mathe, yaye lomntu uye ahlonitshwe nguye wonke umntu, kwaye uybonwa njengomntu owenza into entle, uye anokwe iwonga. 
Kodwa lento za isenziwa ngumntu obhinqileyo, ithathwa njengehlazo nenyala. Wonke umntu ohlala kulondawo uye ambone umntu obhinqileyo onezinqanda mathe eziliqela njengomntu omdaka, ongazithandiyo. 
Lomntu uye anikwe amagama angaginyeki ncam. (UKambarami, 2006) ubhala enjenje: 
Enye into ebenegalelo elikhulu kakhulu ekukhuthazeni le nkqubo yokungalingani kwamabhinqa kunye namadoda, yinkolo. 
Kaloku inkolo sisixhobo esisetyenziswayo kwilizwe jikelele ukugcina ucwangco nokuqinisekisa ukuba wonke umntu uphila ngendlela efanelekileyo. 
Kaloku ziliqela iinkolo ezifumanekayo elizweni jikelele. 
UDarvishpour (2003: 2) ude adize ukuba inkolo yamaSilamsi ithande ukuba nochatha apha ekucinezeleni abantu ababhinqileyo, ukuveza oko ngokuthi 
Umbhali uthi kumazwe aseNtshona ukungalingani kwamadoda namabhinqa yinto ejongwa ngokwee mpawu zokuzalwa, inkangeleko ukutsho. Uthi ngokwenkolo yama Silamsi, ilelinye ibali indaba yokungalingani. 
AmaMuslim akholelwa ekubeni umntu obhinqileyo unamandla angummangaliso, kwaye ngabantu abayingozi kakhulu eluNtwini. 
Inkqubo ezimayelana nesini ezifana nesithembu, ukucalu-calulwa ngokwesini, zezinye zezinto ezisetyenziswayo ukuqinisekisa ukuba la mandla omntu obhinqileyo akabi yingozi eluNtwini. 
Zonke ezi nkcukacha zityhilwe ngumbhali apha ziyafumaneka kwincwadi engcwele esetyenziswa ngamaMuslim, ethi ukubizwa yi Quran (4:38). 
Kwelinye icala nayo inkolo yamaKrestu enabalandeli abaliqela jikelele elizweni, inayo imithetho ethi ikhuthaze ukuphathwa kwemicimbhi ngabantu ababhinqileyo. 
Le nto iqapheleka phaya xa kujongwa kwizikhundla zobunkokheli, uninzi lwabantu abaphaya kwezaa zikhundla ziphezulu, ngabantu abangamadoda. 
Zonke izigqibo ezibalulekileyo zithathwa ngamadoda. 
Inkolo yamaKrestu iyayibethelela iyigxininisa into yokuba abantu ababhinqileyo kufuneka bephantsi kwamagunya nolawulo labantu abangamadoda. 
Okokuqala umntu obhinqileyo uba phantsi kolawulo lukayise, emveni koko abe phantsi kolawulo lomnyeni wakhe. 
Ukanti kwabaseKorinte (11: 3) kufumaneka la mazwi: Kodwa ke ndithanda ukuba nazi, ukuba intloko yomntu wonke oyindoda nguKristu, intloko ke yomfazi yindoda, intloko ke kaKristu nguThixo. 
Nangona ilizwe nje liqhubela phambhili, kuninzi okufuneka kwenziwe ekuphelisa ukucinezelwa kwabantu ababhinqileyo ngamadoda. 
Lento inako ukwenzeka, abantu ukuba banokufundiswa ngamalungelo abo kungatsho nook kubengcono. 
Enye into enegalelo elikhulu apha ekucinezelweni kwabantu ababhinqileyo kukuswela ulwazi, kuba kaloku abantu basaphila ngezamfundiso zokhokho, mfundiso ezo zithi zibacinezele abantu ababhinqileyo, lonto ayithethi ukuba makulahlwe amasiko, into ekunayo makuzanywe ukunyenyiswa nje eminye imithetho ethi ihlise ngaphwzulu ithobe isidima sabantu ababhinqileyo. 
Kwelinye icala kubalulekile ukuba abantu bangasebenzisi inkolo nje ngesixhobo sokucinezela abantu ababhinqileyo, kuba kaloku ngokomthetheo inkolo bekufaneleke ukuba ibengunobongela wocwango nomanyanisa abantu. 
Kuba ayikho inkolo ethi makucinezelwe abantu ababhinqileyo. 
Kwelinye icala akhona amaziko kunye namaqumrhu azamayo kangangoko ukukhuthaza ukulingana phakathi kwesini sobuduna nobukhomokazi. 
Umzekelo kwi- nkolo yobuBahai (The Bahai Faith) ingungumthetho into yokuba amadoda kunye nabafazi kuyanyanzeleka ukuba mabalingane, kukho incwadi enamazwi amandi 
Apha kula mazwi angentla siyacaciselwa ukuba uluntu lufana nentaka enemphiko ezimbhini. Elinye uphiko ngamadoda ukanti olunye uphiko ngabantu ababhinqileyo. 
Ngoko ke ukuba olunye uphiko luyaqhwalela, intake ayikwazi ukubhabhela kwawona majuku juku aphezulu. 
Lo nto iphuhlisa into yokuba ilizwe ngoku ngelikowona mgangatho xa kujongwa ku phuhliso ukuba abantu ababhinqileyo banikwa okanye babenikwe amathuba alinganayo kunye nawabantu abangamadoda. 
Lentetha indithathe indikhumbhuze isaci salapha kwaxhosa eithi izandla ziya hlambhana. 
Esisicatshulwa siye siphinde siqhubekeke goluhlobo (Fathea’zam 1963:74): 
Izinto zidalwe zasisini esibini, ilizwe lomntu, ilizwe lwezilwanyana kunye nelizwe lwemifino kunye neziqhamo. 
Ude acaphule athi kwilizwe lwemifino kukho isini sobuduna kunye nesini sobukhomokazi, kodwa nangona kunjano, zona ziphathana kakuhle kwaye zinamalungelo alinganayo. 
Lento iphuhlisa into yokuba umntu akazalwanga enalangqondo yokucinezela omnye umntu, into ekunayo yonke lento iye ifundiswe ekuhlaleni 
Nangona imisebenzi yabantu ababinqileyo nemisebenzi yabantu abangamadoda yohlukile, kuanyazeleka ukuba wonke umntu aphathwe ngendlela efanayo kwaye wonke umntu afumane amalungelo alinganayo nawabanye abantu. 
Kuyafuneka abantu bafundiswe ukuba italente zabantu ababhinqileyo azange zaba kumgangatho ophantsi kunezo zabantu abangamadoda, koko ziyalingana. 
Kaloku phaya ntlandlolo amabhinqa akazange anikwe okanye afumane amathuba alinganayo nawa madoda, yiyo ke lonto ngamanye amaxesha ibonakala ngathi abant ababhinqileyo abaphuhlanga ngokwenene xa bethelekiswa namadoda. 
Yiyo ke lento nabo abantu ababhinqileyo kufunekwa besoloko benikwa amathuba, ukuze nabo baphuhle ngokwaneleyo, ngalondlela ilizwe lakuthi liphakamele kowona mgangatho uphakamileyo kakhulu.  
Njengokuba umphandi ebeseqengqelezile kwicandelo elingentla, wachaza ngeethiyori eziza kusetyenziswa xa kuhlalutywa kolu phando, kubalulekile ukuba kugqithelwe kwiincwadi ezithe zakhethwa ngobuchule, eziza kuthi zixhase oku kuthethwa zeza thiyori zichongiweyo. 
Kumacandelo aphambili kucangcathiwe kakhulu kuchazwa ukuba yintoni ingcingane yesini sobukhomakazi nengcingane yokungalingani ngokwesini. 
Ngoko ke apha kuza kuqwalaselwa indlela abalinganiswa abayintloko abangamabhinqa bezi ncwadi zedrama, abathi bazotywe ngayo, ngendlela ephantsi nengabaniki sidima sixhomileyo, kunye nefuthe lezi ngcingane kubalinganiswa abaziintloko kumabali edrama achongiweyo kunye nengcingane yokungalingani ngokwesini kubalinganiswa abayintloko nabanye abalinganiswa abangamadoda kwezi ncwadi zintathu zingezi: 
“Ndixoleleni”, “Inene Nasi Isibhozo” kunye “noNdiyekeni.” 
Apha kweli candelo kuza kuqwalaselwa kakhulu indlela abalinganiswa abangamabhinqa, abaziintloko kula mabali mathathu achongiweyo, abathi bazotywe njengamaxhoba, abantu abangamagqwirha, abantu ekulindeleke ukuba babeka kuqala isiko nezithethe zabo phambi kwayo yonke enye into, kunye nendlela abo bangamaxhoba okuthanda izinto zalapha emhlabeni, ukubala ezimbalwa. 
Oko konke siza kukubona apha kula mabali akhethiweyo, athi angene nzulu ngoku kungentla. 
Esi sibini siyayichasa le ntetho ilapha ngentla, bazama ukusicacisela into yokuba amabhinqa axhatshazwayo aye ayithethelele imeko yabo kwaye bayamkele kuba becinga ukuba akukho bomi bungcono kunobu babuphilayo. 
Kubalulekile ke ukuqonda into yokuba zininzi okweentwala zehagu indlela apho amabhinqa athi enziwe amaxhoba.Enziwa amaxhoba okuthukwa, amaxhoba okubethwa, okucinezelwa njalo njalo.
Jonga oku kusenzeka kuNolasti apha kule ncwadi kaMothlabane. 
Sigqibo: Uligagu kangaka nje kanti ukwakhala kangaka?
Yithi cwaka! 
Akuziva ukuba ungxolela abantu? 
Itsho induku)Siphi isimilo Nolasti? 
Ngubani isilingo? 
Nolasti: (Ekhala njalo) Andithanga usisilingo mna. 
Yhini Sigqibo ungathini ukundibulala xa ungasandifuni? 
(Afumane ithuba lokutaka phandle, abaleke azimele ebumnyameni. 
Abe selefika uGcisa athathe uSigqibo aphuma naye) 
Apha ngentla siyambona uSigqibo, umyeni kaNolasti uhlukumeza umfazi wakhe, embetha ngenduku ngenxa yokuba bephikisana ngento, uSigqibo uziva eneguynya lokumxelela uNolasti into amakayenze nokuba yintoni na, kwaye kuba uNolasti engumfazi wakhe, kunyanzelekile ukuba enjenjalo. 
Nako ke uSigqibo esenza uNolasti ixhoba lakhe lokumthuka naninina ethanda, kwaye ukwamenza nexhoba lakhe lenduku. 
Kubalulekile ukuba ingulowo azazi ukuba ukwimeko apho axhatshazwa khona kusini na. 
Yiyo loo nto elicandelo liza kujonga nzulu kwindlela apho amabhinqa azotywa ngayo ngabaxhaphazi nabaxhatshazwa. 
Kula mabali akhethiweyo edrama kuza kujongwa izinto ezahlukileyo amabhinqa athi azibone ekuzo. 
Amabhinqa azotywa njengabantu abakhohlakeleyo, abathakathayo, athanda imali nezinto zalapha emhlabeni nabangcolileyo. 
Zinto ezo abathi bafakwe ngamadoda kuzo. 
Umzekelo ophilayo woku siwbona pha kule ncwadi kaJongilanga, xa uNdila esubatha uFuneka ukuba azame indlela yokuxhwitha uLoni ngako konke anako, kuba nje efuna ukumfundisa isifundo. 
Bave bethungelana ngalo mba: 
Ndila: …Look, Funie girl, umdlalo uwuqhelile sondenza uMawonga, izabatha zaziwa nguwe. 
Funeka: Ndikuyibambisa intaka leyo, ndiyithini? 
Ndila: Yixhwithe iintsiba, kuba buyaphela ubuntaka bayo zakuvuthuluka iintsiba. 
Funeka: Ndiyakukhe ndizame mtshame, kodwa makhe lulale uthuli. 
Ndila: Mtshana wam! (Bawolane kwakhona.) 
Nako ke oko bekuthethwa ngentla, nanko uNdila ethethathethana noFuneka ukuba enze isenzo sokuxhithwa uLoni. 
Kodwa umbhali xa ebazoba aba balinganiswa babhinqileyo, ubazoba njengabantu abangalunganga, abe engayikhankanyi indaba yokuba baqhutywa 
ngabantu besini sobuduna. 
Ubazoba okungathi ngabantu abazenzelayo konke oku. 
UFuneka ebezihlelele endlwini yakhe phambi kokuba kufike uNdila nalo mboniso, nto ebonisa ukuba nguNdila oziqalele uFuneka ezihlelele. 
Eyona nto kuza kuthi kuqwalaselwe kuyo kwesi sahluko yileyo yokuxhatshazwa kwamabhinqa ngabantu besilisa, nonobangela wokuba ababhali besini sobuduna abathi baphikelele ukubazoba ngale ndlela, noko bazama ukukuphuhlisa kwizibhalo zabo. 
Umphandi uzama ukukrobisa indlela apho abababhali besini sobuduna abathi babazobe ngayo abalinganiswa abangamabhinqa kumabali abo, kuvezwa nale ngcinezelo bathi bayizobe ngokubhekisele kumabhinqa, kaloku khumbula ukuba injongo apha kukuphonononga ukuba, ingaba abababhali besini sobuduna babhala ngokufanayo na nababhali ababhinqileyo, kwaye ingaba kanti oku kuphenjelelwa sisini sabo sobuduna kusini na. 
Abalinganiswa abangamabhinqa kwiincwadi zedrama zababhali besini sobuduna bamela indlela yokuphucula ezoqoqosho ngendlela zokuthi bacwangciselwe imitshato nangokuqhathwa ngendlela ekumele baphile ngayo. 
Ayiphelelanga apho, indima yabo iye iphinde ibe kukuphucula ubomi babo bangamadoda mihla le, kube kungekho kuphucuka kobabo ubomi. 
Umbhali uMiller (1991:467) naye uyanaba kolu daba xa esithi: 
Ngentla apha umbhali usivezela izinto amabhinqa athi ajongane nazo empilweni yawo mihla nezolo. 
Uyatsho umbhali ukuba amabhinqa aphila ubomi obubambekileyo, singade sithi baphila ubomi bentshontsho, apho kunzima nokuzenzela ezabo izigqibo ngezinto ezibandakanya ubomi babo. 
Ude athi lo mbhali, nokuba lowo ubhinqileyo unemibuzo anayo kwinto afuna ukuyiqonda kufuneka alinde de afike ekhaya, ayokubuza indoda yakhe. 
Ude asebenzise igama elithi, “Commanded” into esibonisa ukuba bona baphila ubomi ababuzotyelweyo, ngoba kaloku xa kukho imiyalelo yendlela yokuphila nokwenza izinto, yinto apha ethetha ukuba awukwazi ukwenza nantoni na ofuna ukuyenza, ubomi bakho bucwangcisiwe phambi kwakho, okufuneka ukwenzile kukuyolela imiyalelo leyo. 
Yiyo loo nto umphandi eveza ukuba, amabhinqa aphila ubomi bentshontsho, ingakumbi la endileyo, kubo ukwenda kukuzilahla, bahlelinje benziwa isigculelo, ngoba bathiwa ngxi ngomsebenzi bengenabathetheleli.
Umphandi uye wanecham lokuthi ahlale nebhinqa elisele likhulile noko, elingena nkcakasa kule ngcaciso ilapha ngentla. 
Eli bhinqa lendile, kwaye lihlala nomyeni walo kunye nabantwana abathathu abasafundayo. 
Bobabini eli bhinqa kunye nomyeni walo bayaphangela, ibhinqa lingumongikazi umyeni yena ngumqhubi. 
Esi sibini siphuma xeshanye emsebenzi, baze bafikisane endlini emveni kwentsimbi yesihlanu. 
Xa umyeni efika endlwini, ufika akhulule iimpahla zomsebenzi, ahlale abukele umabonakude. 
Umfazi yena ukhulula impahla yomsebenzi, alungiselele umyeni wakhe isidlo, akugqiba oko, ahlambe iimpahla yabantwana yesikolo ukuba yimini yokuhlamba impahla yesikolo, akugqiba oko, acoce indlu ngoba abantwana babuye bangcolisa, athi ephuma apho, kufuneka alungise isidlo sasebusuku, engekakugqibi oko, kukho iincwadi zase- caweni ezifuna ukujongwa, zilungiswe, ngoba ukwanguye nonobhala wasecaweni. 
Kuyo yonke le nto, eli bhinqa alinamncedisi, akukho mntu azakumohlulela lo msebenzi phakathi, ukuze afumane ukuphumla. 
Kodwa ke inkcubeko yethu yakwaXhosa isixelela ukuba, umfazi ulindeleke ukuba azenze zonke ezi zinto nangaphezulu xa endile, ngumsebenzi wakhe njengomfazi. 
Uthi umbhali wamaqhalo xa ekungqina oku kungentla: 
Okokuba ubawo usadla ubom ngekuthethwa ezinye namhlanje,ukwenda ngamanyala.” 
Ikakhulu kuza kube kujongwe indlela abathi babazobe ngayo njengabantu ababi, abanobungozi kwaye abangathembakaliyo. 
Uthi xa umfundi efunda eli balana ledrama abone indlela umbhali abazobe ngayo abalinganiswa bakhe abangamabhinqa. 
Iimpawu eziphambili azivezayo lo mbhali zezokuba la mabhinqa anobugqwirha obugqithileyo, kwaye angenza nantonina ukuze oko bakufumanayo kwenzeke ngendlela yabo. 
Kweli candelo ke umphandi uza kuthi anabe banzi ngale ndlela lo mbhali athi abazobe ngayo abalinganiswa bakhe abangamabhinqa nje ngamagqwirha akhohlakeleyo angenza nantoni na, nqu ukubulala oku, ukuze bafumane indlela yabo. 
Oku kuza kubonwa apha phambilana kolu phando, xa kuphonongwa indlela abalinganiswa uMasukude noNoayini abazotywe ngayo njengabakhohlakali. 
UNjinge wabhujelwa yinkosikazi yakhe isamzalela umntwana omnye ogama linguThemba. 
Emva koko uphinde wazeka, wazeka uMasukude. NakuMasukude ufumene inkwenkwe enye, egama linguVuma, kwaba kuphela. 
Omabini la makhwenkwe akhule phantsi kukaMasukude ada amadala. 
Ngenxa yempatho egadalala kaMasukude ubalekile uThemba waya kutshipa eKapa. 
Emva kwethuba elide uThemba etshipile, uNjinge ungenwe bubulwelwe wada wabhubha. 
Ukubhubha kukaNjinge kubangele ukuba umninawe wakhe, uLolo, abe mde kakhulu kwaNjinge ngenjongo yokuncedisana noMasukude kwizinto ngezinto 
ezifuna igxalaba lendoda phakathi komzi. 
Oko kukhathala kukaLolo kumenze uMasukude akabi nagunya lokuziphatha ngokuthe poqo emzini wakhe. 
Ukuzama ukukhupha uLolo phakathi kwamasango omzi wakhe, kuye kwafuneka axoze mphini wumbi. 
UMasukude ngokwenkcubeko yesiXhosa akanalo igunya lokuphatha emzini wakhe nangona ebhujelwe yindoda, kuloko inguLolo ophethe izinto zeli khaya. 
Uthe akubona oku uMasukude, wacebisa ukuba kuzekelwe uVuma, unyana wakhe, ngenjongo yokuthathela kuye ulawulo lwendlu yakhe, mve uMasukude kwincwadi kaMtingane 
Hayi Bhuti akukho nto imbi… 
Apha ekhaya akukho mntu, kungekho mntu nje nam sendimdala. Iintanga zam azisasebenzi ngolu hlobo ndisebenza ngalo. 
Ndifuna ke bhuti kubekho umntu ondincedisayo apha ekhaya. Ndifna ke uVuma azeke. 
Kwesi sicatshulwa singentla kuyabonakala ukuba uMasukude wayeneqhinga aqamele ngalo. 
Nangona ebonakala njengomntu ocebisa into entle, wayezazi into aqamele ngayo. 
Kuthe xa kukweso sithuba, oyena nyana mkhulu kaNjinge, uThemba, owayeseleminyaka esixhenxe etshipile eKapa, wabonwa egaleleka kowabo. 
Le nto yenze amadoda akavuma ukuba kuzekelwe uVuma kuqala engekazeki uThemba, oyena nyana mkhulu. 
Le meko iye yenza ithanda elikhulu kulo mzi, UMasukude uqondile ukuba azinakuphumelela iinjongo zakhe, akayi kuba namagunya ngokupheleleyo emzini wakhe ukuba kuzeke uThemba. 
Ufune icebo lokuthintela uThemba angazeki. 
Uthe akutshelwa ziziceku uMasukude wagqiba kwelokuba amgqithis’amafu uThemba, ecinga ukuba isenzo sakhe siza kuthi simkhulule kule ngxubakaxaka azibona ekuyo, oko kungqinwa ngamazwi athe wawabhekisa akufumanisa ukuba kubanjwe imbizo emzini wakhe malunga nale nyewe, mazwi athi: …kodwa, inene nasi isibhozo! 
Uyakuzeka loo Themba wabo mna ndifile, 
Eneneni oku kufa athetha ngako uMasukude wayesazi ukuba kuza kwenzeka, hayi kuye kuba wayesele enalo icebo analo, mve ecetyiswa nguNo-ayini esithi: …nawe ke susa ilitye endleleni ukhangele ukuba wophinda ukhubeke na, 
Eli litye athetha ngalo uNo-ayini nguThemba, kwaye oku kususwa kwakhe endleleni kukubulawa kwakhe, bave xa bedibana: 
No-ayini: kahle kaloku akufuneki sihleli sihamba kunye. 
Thatha le mpahla ibe ngakuwe. 
Masukude: unyanisile yizise apha 
No-ayini (erhola iqhina), akunavalo kodwa ngoku? 
Masukude (elithatha), mfazi ndiqine ngaphezu kwelitye lenyengane. 
Iqhina alinikwa nguNo-ayini uMasukude ucinge okokuba liza kumsombululela ingxaki abe ezibona ekuyo, 
kanti uwuphosile umhlola, lelo qhina kanye eliye lambhijela kanobom kwiingxaki ezingaphezulu kunaleyo ebecinga okokuba yeyona ngxaki. 
Ukufa kukaThemba akuzanga nasisombululo kuMasukude. 
Inkcazo kagqira ngokufa kukaThemba yenze ingqondo kaMasukude yabethabethana, wanovalo. 
Uzame indlela yokumqanda uLolo angazisasazi ezi ndaba zikagqirha. 
Indlela ayifumeneyo ibe kukumdlisa ngeti ayinike umntwana ukuba ayokunika uLolo lowo 
Masukude: uyayibo le komityi? 
Inomgca onjani, uyabona ke le komityi ize iphunge uLolo, uyeva? 
Olu gxininiso lukaMasukude lwenze uloyiko olummandla kuNosisa, kuphele kubhidana iikomityi, kwaqhawuk’uNobathana, kwabhubha uVuma endaweni kaLolo.
Ukufa kukaVuma nokoyika ukubanjwa kwamphambanisa uMasukude. Zonke ezi zenzo zalo mlinganiswa uyintloko uMasukude zibangelwe kukufuna ukuphuncuka ekuphathweni ngamadoda asemzini wakhe. 
Ufune ukwenza into ethandwa nguye emzini wakhe, kodwa ke labe isiko lakwaXhosa lingamvumeli.  
Le ncwadi yedrama ikhethwe ngeenjongo zokukhankanya indlela ababhali besini sobuduna abathi babazobe ngayo abalinganiswa abangamabhinqa kwiincwadi zabo. 
Oku kubhalwe apha ngentla kuye kwenze kuthi qatha amazwi ombhali uAdeleke 
Lo mbhali ulibeka elubala udaba lokuba uphatho lwabantu besilisa kwizibhalo zedrama xa eqhubeka esithi, 
African Literarure is a male created, male-oriented, chauvinistic art. 
Apha ngentla siyambona uAdeleke ethetha ngendlela ababhali abasisini sobudoda abathi babazobe nanjani na abalinganiswa ababhinqileyo, ngenjongo zokuhlisa isidima sabo, baze banyuse eso sobuduna. 
Ude athi lo mbhali bade basebenzise izixhobo ezifana nokuzoba aba balinganiswa ngendlela ezingeyiyo ezixhaphakileyo ke phofu, 
ezifana nokuzoba abalinganiswa ababhinqileyo, njengamagqwirha, izikhohlakali, abantu abanomona, njalo njalo. 
Xa sijonge eli bali likaMtingane, ziyabonakala ezi mpawu zikhankanywe ngulo mbhali, kulo mlinganiswa unguMasukude. 
Ubuxelegu bokungakwazi ukuziphatha bamwisa phantsi ehlazweni uMawonga Loni. 
UJongilanga lo ungumbali wale drama usizoba qaqambileyo isiwo somntu okholwa butywala nangabasetyhini. 
Ibali livulwa esikolweni, eNobutho Higher Primary, kungena uMnu. Maziko isandla senqununu eOfisini kaMnu. 
Loni, inqununu yesikolo. uMaziko ufaka isikhalazo ngomnye weetitshala zesikolo oxhaphaza utywala ngexesha lesikolo. 
Mve uMaziko xa eyofaka isikhalazo:  
Maziko: Nkqo Nkqo, Chief andihleli kodwa kukho isikhwebu endifuna ukukuchubela sona. 
Kudala ndikuxelela ngoNdila lo ukuba umsebenzi wakho omhle uwufuthanisela ngomzondo. 
Uyabona ngoku, sisandul’ ukungena isikolo uzulalele ukuthi gqi kukaLiziwe. Akakho klasini ngoku. 
Undila umthume umqabulo esirhoxweni. 
Inene uza kubon’ imihlola. 
Esi sikhwebu uMaziko athi ufuna ukusichubela uLoni, sesi sokunxila kukaNdila ngexesha lesikolo.
Besaxoxa oko, gqi umntwana odla ngokuthunywa utywala ngutitshala uNdila, babe kanti bayabufumana ubungqina ngolo hlobo. 
Bona oku kusenzeka: 
Maziko: Nankuya uLiziwe esiza Chief. 
Loni: Yiza naye mfondini 
Maziko: Nantsi ke Chief, le tasi ithe qhu nje iyabalisa 
Loni: Liziwe uvelaphi? Yitasi kabani le? (Cwaka) 
Ndithi uvelaphi? 
Liziwe: Uxolo mfundisi. 
Loni: uxolo lwantoni? Khawuthi ndibone le tasi. Yintoni le? Liziwe: Yintoni le? 
Liziwe: Butywala mfundisi. 
Loni: Bobukabani? 
Liziwe: Bobukatitshala 
Loni:Utitshala ubani? 
Liziwe: Utitshala uNdila. 
Nanko ke unqagram wokubhaqwa kwezimbo zikaNdila zokuthuma umntwana utywala ngxesha lesikolo. 
Ukuvela koko kubangela uNqununu Loni abize intlanganiso yekomiti, ngenjongo yokugxothisa uNdila ebutitshaleni, 
kwaye wabe uyaphumelela ngoba kule ntlanganiso kwagqitywa ekubeni uNdila agxothwe esikolweni. 
Ukugxothwa kukaNdila kwadala ububi obuninzi obathi balandela uLoni. 
uNdila waye waza necebo lokuba abahlobo bakhe uZanele noFuneka bampompe uLoni, abe linxila, ze bamxhwithe yonke imali yakhe. 
Elo cebo ke lasebenza, uLoni waba linxila, wayeka nokuya esikolweni, waba linxila lelokishi elilahlekiswa nguZanele. 
Masiqale sibona apho uMawonga wathi waphenjelelwa ukuba asele utywala: 
Kuxutywe zihanjiswe iziselo. 
Uthe xa enikwa uMawonga wala) 
Funeka: Look Wonga boy, yiba yindoda . 
Sonke asithathi kulo mthi kodwa le yimini eyodwa.(Thatha uthamo) Kuyadlalwa qha ke. 
Mawonga: Ndiyakuxelela ukuba andithathi. 
Zanele: Sukuzikhathaza bhuti wam unikwa iappetizer nje. 
Ezi zixhobo zizinto ezingundoqo okanye ezona zidlala indima enkulu kubomi bomntu. 
Into ethetha ukuthi impilo yomntu ayikwazi ukuphelela ngaphandle kwezizinto. 
Ezizixhobo zizixhobo ezithi zimncedise umntu akuba abeyinxalenye yentlalo. 
Xasinobalula singathetha ngabazali, izikolo, abahlobo nazo zonke ezinye izinto ezithi zimncede umntu zikhulise ukuze naye azive eyinxalenye 
yentlalo yoluntu. 
Kodwa eyona yona ibalulekileyo lusapho, kuba kaloku umntu okanye umntwana uchitha ixesha elininzi ehleli nosapho, yonke okanye into eninzi uyifunda apha ekhayeni, oko kukuthi ngabo ababumbha isimilo somntwana kuba uncanca zonke iimfundiso zekhaya, imfundiso zenkolo, amasiko kunye nazo zonke izinto ezifumaneka apha ekhayeni. 
Umbhali kwelinye ikhasi lakhe ubhale wenjenje 
Kuyabonaka ke apha kula mazwi angentla ukuba ubomi bomntu abusoze bubenentsingiselo ngaphandle kokuba umntu afundiswe indlela yokuphila, 
kwaye lendlela kufuneka ihlohlwe kusetyenziswa ezizixhobo. 
Esinye isixhobo esibaluleke kakhulu sisikolo, kuba kaloku umntwana uthi xa ephuma ekhayayeni abheke esikolweni emvakoko. 
Kulapho ke achitha ixesha nabanye abantwana kunye nabefundisi ntsapho efundiswa indlela yokuphila, (Saldana 2013:1)ubhala enjenje ngezikolo: 
Nalapha kuyacaca ukuba nazo izikolo zinegalelo elikhulu ekufundiseni ukungalingani phakathi kwamadoda namabhinqa kuba kaloku uninzi lwezinto umntwana azifundayo uzithatha phaya esikolweni.  
Le yenye yeengcingane ekudadala zikhona, ngolwimi lwesiNgesi ibizwa ngokuba yi”Feminism”. 
Umbhali uHooks (2000:1) uyicacisa oluhlobo le ngcingane:  
Nto leyo ethetha ukuba eyona njongo yeli phulo kukususa neengcambhu umkhuba wokuxhatshazwa, ukubhukulwa kunye noku calu-calulwa ngokwesini 
kwabantu ababhinqileyo. 
Kaloku umntu obhinqileyo uzibone sele ephantsi kwenyawo zomntu wesini sobuduna, ukanti zininzi izizathu ezikhokhelele ekubeni amadoda acinge ukuba wona angaphezulu kwabantu besini sobukhomokazi. 
Enye yezizathu ezikhokhelele kulo mkhuba yinkangeleko yabantu ababhinqileyo, umzekelo ngokwamandla, ukukhulelwa, ukuncancisa usana kunye nezinye impawu. 
Le nto iyangqinwa nguFreedom (2001:13) kulamazwi akhe athi: 
Yiyo ke le nto nakule mihla kuqapheleka into yokuba abona bantu baninzi kweze politiki ngabantu besini sobuduna, kuba kaloku uninzi lwabantu besini sobuduna babene ngcinga ethi umntu obhinqileyo akakwazi ukwenza izigqibo ezinefuthe nezizaba negalelo ekuphuculeni impilo yoluntu. 
Ukanti kwelinye icala uBillington, ecaphula uKramarae noTrichler (1985:158) uthetha enjenje ngale ngcingane: 
Le ngcingane ivezwe ngasentla isibonisa indlela apho kungenziwa iinzame zokuchitha nokuphelisa ukungalingani phakathi kwamabhinqa kunye namadoda. 
Siphinda sive into yokuba, ingcingane yesini sobukhomokazi yingqokelela yeentshukumo eziqoliselwe ekubeni kubekwe phambili udaba 
lukingabikho kulingana phakathi kwamabhinqa kunye namadoda. 
Ijolise ekulweni ingcinezelo kumabhinqa , ecinezelwa ngamadoda kwakunye namanye amabhinqa. 
Ukuxhasa lamazwi angasentla umbhali uHughes, (2002:3) uthe wakungqina oku ngala mazwi: 
Uyibeke yacaca umbhali kula ncwadi yakhe ukuba wonke umntu uyalingana kwa sesizalweni, ngoko ke wonke ubani kufuneka efumene impatho efanayo nelinganayo. 
Isidima esinikwa isini sobudoda esiphakamileyo nesinamagunya. 
Le ngcingane ijongene nendlela abantu abangamadoda athi anikwe amagunya aphezulu kunalawo abantu abangamabhinqa. 
Lengcingane ngoko lwimi lwase mzini yaziwa ngokuba yisingathi, ngokubhekisele koku kungentla, le ngcingane ijongane nabantu abangamadoda abathi banikwe amagunya aphezulu kunalawo abantu abangamabhinqa. 
Le yindlela ebeka amadoda phambili xa kufuneka kugcwaliswe izikhundla kwezopoliko, ulawulo kwimicimbi yezezindlu, negunya loku lawula abafazi kunye nabantwana babo. 
Ndenza isiqinisekiso sokuba olu phando nalo msebenzi ujongene nendlela apho abalinganiswa ababhinqileyo abathi bazotywa ngayo kwincwadi zedrama ngokubhekisele kwisini sabo sabosobufazi, wenziwe ndim. 
Apho ndisokusebenziso aphando lwabanye ababhali, ndizokucaphula ukuba ndisebenzisa amagama omnye umbhali. 
Ndithanda ukudlulisa umbulelo ongazenzisiyo kuGqirha ngenkxaso yakhe kulo msebenzi wam nokuthi ahlale endikhuthaza ukuba ndenze ngcono nokuba sekucaca ukuba kukude ekugqibeni, othu nokuba sethathe ikhefu, aqinisekise ukuba uynxulubelana nam maxa onke uqinisekisa ukuba lonke uncedo endilufunayo ndiyalufumana. 
Eli phepha lithiywe “Ukuzotywa kwabalinganiswa ababhinqileyo, abazintloko kwidrama zolwimi lwesiXhosa, bezotywa ngababhali besini sobuduna nesini sobukhomokazi liza kube lijongene nendlela apho ababhali abasini esohlukileyo, abathi babazobe ngayo abalinganiswa abayintloko, abangamabhinqa kwizibhalo zabo zedrama zelwimi lwesiXhosa. 
Apha kuzobe kujongwe ingakumbi ababhali abasini sobuduna, ngenjongo yokuveza umba wokuba ababhali besini sobukhomokazi babazoba abalinganiswa ababhinqileyo nje ngabantu abangenamiqolo okuzimela ngaphandle kokuba kubekho indoda obomini babo. 
Aba babhali babazoba abalinganiswa ababhiqileyo phansti kwala ngcamango yokuba, apho umntu obhinqileyo ekumela afumaneke khona kusezimbizeni apho baphekela usapho lwabo rhoqo, ekucoceni umzi nasekukhuliseni abantwana, hayi enye into engaphaya koko. 
Ngoko ke eli phepha libhalwe ngenjongo yokuphelisa oku dodobalisa loo ngcamango. 
Baninzi kea bantu abaphikisana nale ndlela yaphotho lwamabhinqa ngamadoda abo, nangamanye amadoda nje jikilele, eli phepha lizobe lingqinelana nolo ninzi lwabantu abathi loo mpatho mbi yamabhinqa mayiphele, kuvezwe imeko yokuba kukho ulingano phakathi kwamabhinqa kunye nabantu abasini sobukhomakazi. 
Intethetha ukuba eli phepha lizakuti ligqithele lijonge kwaye liveze indlela apho kungati kuekho ulingwano phathi kwezini zimbini, nendlela apho uwonke wonke angakwazi ukuphila ngentlonipho omnye komnye kungekho zimpatho mbi, okanye sini sinesikhundla esiphakamileyo kunesinye. 
Olu phando luza kube lujongene nendlela apho ababhali abasini sobuduna kwakunye nabo babhinqileyo abathi babazobe ngayo abalinganiswa abayintloko abangamabhinqa kwiincwadi zabo zedrama zolwimi lwesiXhosa. 
Phambi kokuba umphandi aqhubekeke nolu phando, umfundi makaqale aqonde ukuba yintoni idrama,udidi olu luzakube luphononongwa apha kolu phando. 
Xa kuthethwa ngedrama kuthethwa ngolunye udidi lokubhala, ngumdlalo omfutshane odlalwa eqongeni. 
Apha umbhali unesithuba sokuba abhale nangontoni na afuna ukubhala ngayo, akunyanzelekanga ukuba ibe yinto esekhe yenzeka. 
Umbhali wedrama athu akhuphe izimvo zakhe ngokwenza kuLuntu jikelel, okuthetha ukuba,, uyakwazi noku bhala ngezinto azibona zisenzeka, kodwa ke athi afane iziqholo ezithi zibangele ibali lakhe libe mnandi, kwaye liyondelelane. 
Yiyo lo nto, azukuthi umamele umdlalo weqonga kunomathotholo, uqonde ukuba, le uyivayo ayifani ne nto enokuthi yenzeke naphina, kodwa ibe ingena kamnandi ezindlebeni zakho. 
Luninzi ke udidi lweedrama, kukho iidrama ezihlekisayo, zikho ezibonakalisa intlekele, zibe zikho nezinemfundiso. 
Ngokwakwisichazi magama Britannica (2014), sibhala sithi xa sicacisa ukuba yintoni idrama: 
Nto le ke egxininisa oku besendikuthethile ngentla, xa bendisithi, iidrama siqulathe iintlekele, okuhlekisayo okanye okufundisayo, kube kulungiseelwe ukuboniswa eqongeni. 
Kumabali amaninzi, ingakumbi udidi lwedrama kunye nenoveli, ababhali bathanda kakhulu ukuzoba amabhinqa njengabantu abaxhomekeke emadodeni ngokutsho kuka Stralton (1990), ukutsho, abafazi abakwazi kuzimela emizini yabo kungekho ndoda, ngoba kaloku ukuze ibhinqa libonakale ngokupheleleyo kufuneka kubekho indoda phakathi kwekhaya. 
Uqhubekeka athi lo kaStralton (1990) into ecebisa ukuba ukuze ibhinqa lihlonipheke phakathi kwamanye amabhinqa, kufuneka libe kanti litshatile kwaye linabantwana. 
Kwinkcubeko yabantu abaMnyama,ingakumbi xa sijongene naleyo yakwaXhosa kukho indlela apho umntwana oyintombazana athi akhuliswe ngayo. 
Umntwana oyintombozana ukhuliswa esazi ukuba kukho izinto ezilindeleke ukuba ezenzile phakathi kwekhaya. 
Le yimfundiso ayifundiswa ngumama wakhe(okanye naliphi na ibhinqa elimkhulisileyo),mama lowo wakhe awathi wayincanca kowakhe umama le mfundiso. 
Umntwana oyintombazana uthi ebuya esikolweni kufuneke ukuba angene emsebenzini wasekhaya, aqinisekise ukuba indlu icociwe, ukuba unoobhuti, kufuneka aqinisekise ukuba bazakubuya ukutya kubalindile, kwaye impahla yabo yesikolo icocekile kusini na. 
Lo ngumsebenzi wemihla ngemihla womntwana oyintombazana phakathi kwekhaya. 
Xa kujongwe inxaxheba ethi idlalwe ngumntwana oyinkwenkwe phakathi kwekhaya kuye kubonakale iyantlukwano enkulu ngokubhekisele kwizinto alindeleke ukuba azenze phakathi kwekhaya. 
Ngenxa yamaxesha esiphila kuwo izinto nto zakuthi zatshintsha. 
Ayikho into yokuba umntwana oyinkwenkwe uza kubuya esikolweni ajongane nemfuyo, ngoba kaloku ngoku kuhlaliwa ezidolophini, apho indaba yemfuyo iyinto ebaliswayo, hayi ephilwayo. 
Nto ethetha ukuba lo mntwana uyinkwenkwe ubuya esikolweni, atye, angene ilokishi. 
Yinto ke le eqheleke kakhulu kumakhaya amaninzi, ayinto inyusa umbilini. 
Xa sijonge kwinkcubeko, apha kuthethwa ngendlela abantu abathile abathi bazenze ngayo izinto ezithile ngenxa yenkcubeko yabo. 
Kwaye ezi zinto bazenza, ngendlela engasoze iphikiswe nangoobani na ngoba yindlela abayaziyo kwaye abayiqhelileyo yokuphila. 
Oku kungentla kungqinwa ngala mazwi angezantsi ayethethwe kwiNkomfa ayayiseMexico ethetha ngeePolisi zenkcubeko (Mexico, 1982): 
Esi sithethi sasithetha la mazwi, sayibeka yee gca okwekat’emhlop’ehlungwini into yokuba inkcubeko yethu isizobela indlela ekulindeleke ukuba siphile ngayo, kwaye iyinkxalenye yolwakhiwo lwentlalo yethu. 
Sithe xa sigqithela sizama ukucacisa uthungelwano phakathi kwenkcubeko neyantlukwano ngesini sathi: 
Yiyo loo nto kwinkcubeko yethu yakwaXhosa siyazi ukuba umsebenzi womntwana oyintombazana awusoze ufane nalowo oyinkwenkwe. 
Kananjalo kwinkcubeko yakwaXhosa umntwana oyintombazana uzazi esemtsha izinto ezilindelekileyo kuye, ingqeqesho enjalo uyifumana eselula, kulungiselelwa indlela aza kuthi aziphathe ngayo maxa ekhula. 
Le ngqeqesho akuphikiswana nayo ngoba yindlela ekuthi kubunjwe ngayo umntwana. 
Ngokunjalo xa kubhekiselelwe kumntwana oyinkwenkwe. 
Ukuba kukho umntwana omncinci kowabo oyintombazana, lowo uyinkwenkwe, ngumsebenzi wakhe ukuqinisekisa ukuba akukho bubi buya kuze buchaphazele usisi wakhe omncinci ngokuba yena umsebenzi wakhe njengobhuti kukumkhusela. 
Le ngqeqesho ke yile kukhulwa ngayo. 
Yiyo loo nto namhlanje kuza kuthiwa, umsebenzi katata endlwini kukukhusela usapho lwakhe, ukubakhathalela, ukubondla, ukanti indima yebhinqa ekhayeni kukuqinisekisa ukuba abantwana bacociwe, indlu icociwe kwaye izinto zekhaya zenziwe. 
Le ngqeqesho ke ithe yazala ingcambu ezininzi ezithe zakhokela kwindlela yokuphila kubantu abaMnyama jikelele, kodwa ke iyantlukwano 
ixhomekeke kwinkcubeko leyo yalowo. 
Yiyo ke loo nto siza kuthi siyijonge syihl’amahlongwane kolu phando, nakumabali ethu edrama. 
Kula mabali kuye kuboniswe ingcamango yokuba indaba yokuba umfazi abe nemfundo, aphangele kwaye enze izigqibo zekhaya ayinto ibalulekileyo 
ngoba umsebenzi womfazi usekhitshini apho kufuneka eqinisekisile ukuba indoda yakhe ikhathalelwe, ukutya kukhona etafileni, kwaye indlu icociwe. 
Iincwadi eziza kuthi zishukuxwe banzi kolu phando zezi: ‘Inene Nasi Isibhozo’(2011), ‘Ndixoleleni’(1995), ‘
Ndiyekeni’(1975) kunye no-‘Iinkunzi Ezimbini’ (1994) 
Oku kuthethwe ngako ngentla siyakubona pha kulaa drama yombhali ithi Iinkunzi ezimbini Mothlabane (1994:8) kwincoko phakathi kwabalinganiswa ababini uNolasti nomnyeni wakhe uSibonda: 
Sibonda: Kanene akukho nto niyenzayo ngaphandle kokuthetha nina bafazi. Iphi ikofu Nolasti? Ndidiniwe… 
Nolasti: Ndidiniwe oku kwam ubonanje. 
Ubungenakuyenza ngokwakho nanhlanje ikofu? (Ahleke kancinci) 
Sibonda: Uthi mandenze ikofu? Uyaziva kakuhle le nto uyithethayo? 
Sibonda: …Akundivanga ukuba ndithe iza nekofu. ( Angasukumi uNolasti, abe emthe ntsho. Aye kuye ngomsindo uSibonda. 
Nolasti: (Edlula kuSibonda emthyilizela) Ndizidinelwe mna andinaxesha lale nto uyithethayo… 
Ndiyaphangela mna ngomso ndisaya kuphumla ekoyini. 
Asale embombozela uSibonda 
Sibonda: Yeyiphi ke ngoku le? Kutheni ingathi uya ethath’unyawo mihla le nje lo mfazi?... 
Andisenakufuna nekofu le kodwa ndithi ndinomfazi. …Kutheni ingathi ndiseza kuyicel’ivuthiwe nje into yomfazi wasesikolweni? 
Apha ngentla umbhali wale drama usibonisa umba apho inkcubeko nendlela umntu oyindoda aqeqeshwe ngayo, noko akulindeleyo kumfazi wakhe. 
Akukhathaliseki nokuba ngumfazi ophangelayo, umnyeni uthi alindele ukuba umfazi wakhe enze imisebenzi yakhe yekhaya nokuba sele ediniwe evela emsebenzini. 
uSibonda lo akafuni ukuphikisana namfazi, ufuna ukuba lo mfazi enze konke oko akuthethayo ngelo xesha athi makakwenze ngalo. 
Xa uNolasti engavumi ngenxa yokudinwa, uSibonda ukusulela oko kwinto yokuba uNolasti efundile, ngoko ke umbona njengomntu ofuna ukuziphatha kuba enesikolo. 
Kodwa akunjalo, uNolasti udiniwe ngoba nguye yedwa ophangelayo kweli khaya kwaye uphangela iyure ezinde. 
Indlela abafazi abaphathwa ngayo kule mihla siphila kuyo inayo iyantlukwano kwindlela ababephathwa ngayo mandulo. 
Kodwa le yantlukwano incinci ngoba kunamhlanje nje indima yomfazi iqulunqwa ngabantu basekuhlaleni kunye nabo bomzi wakhe. 
Ngenxa yokuba engumfazi kunyanzelekile ukuba enze izinto nokuba akavumelani nazo. 
Kweli xesha siphila kulo kukho iimeko apho iba ngumfazi yedwa ophangelayo emzini wakhe, kodwa ufumanise ukuba nokuba sekunjalo, intloko yekhaya iza kuba ngumnyeni ngoba nguye indoda yekhaya, nangona kungekho mali ayingenisayo, ngenxa yendlela izinto ezazingayo mandulo, njengokuba bekuse kukhankanyiwe ngentla. 
Uqhabalake wathi omnye umbhali xa ethetha ngentloko yekhaya elibhinqa; 
Ngoko ke le nto iphinde ixake ngokuba kunamhla, ayikho into ethi yenziwe ngamadoda, apho amabhinqa angakwaziyo ukuyenza. 
Awukho umsebenzi ekunokuthiwa ngowamadoda kuphela kule mihla siphila kuyo, ngoba amabhinqa azikhulula kulaa ngcamango yakude kudala yokuba into abayikwaziyo kukuba baphelele ekhitshini nasekuzaleni abantwana kuphela. 
Ngoko ke yintoni unobangela wakuba amabhinqa angakwazi ukunikwa amagunya okuba abe yintloko yekhaya esesikweni? 
Ukuba konke oko kwenziwa ngumntu wesini sobuduna nabo bayakwazi ukukwenza, nangaphezulu, lo mbuzo usalengalenga kunanamhla. 
Le nto ibonakalisa ucinezelo lwamabhinqa ngamadoda emitshatweni, nangaphandle kwemitshato. 
Inkcubeko yethu ithi ilukhuthaze olu cinezelo kubantu ababhinqileyo, kuba uthi umntu obhinqileyo akutshata, athiywe igama elitsha kweli khaya lakhe litsha. 
Esi senzo asimchaphazeli nganto lo uyindoda, akubikho gama litsha alinikwayo. 
Ifani nayo iyajika kufuneka uthathe ifani yakulo myeni. 
Olu cinizelo aluphelelanga emadodeni kuphela, namanye amabhinqa ayakwazi ukuwacinezela amanye amabhnqa. 
Loo nto ibonakala kakuhle kwakule ncwadi kaMothlabane (1994:7) xa uNolasti engangqinelani nabanye abafazi bakaSibonda ngendlela ekulindeleke ukuba baphathwe ngumnyeni wabo, bave xa besithi: 
Nokhaya: Hayi wethu akukho xesha lakuphumla ayeza la macentsa, kuza kubanjani xa esifikela sithe dudlu apha sonke? 
Phumla wena ukuba uyafuna usiyeke thina sisebbenze. 
Nolasti: Yekani oku kumphatha okwesithixo uSigqibo! 
Nini aba baziphathisa kakubi ngoku kumoyika kangaka. 
Unani yena le nto engenakuze akhe azenzele nto? Khaniphumle torho nidiniwe, niyayixikixa nempilo yenu ngale nto yokusoloko nisebenza ngexhala. 
Nofinishi: Uyaphazama ke kuloo ndawo Sisi. 
Akaphethwanga okwesithixo uyise kaMandla kulo mnyanti, kwaye asisebenzi ngexhala. Andazi ukuba ufundile nje uthini ukungakwazi umahluko 
phakathi kokoyika umntu nokumhlonela. 
Simhlonele thina uJwarha kuba uyitshonti yeli khaya. Thina sonke apha… 
Nolasti: … Yintoni ngoku ityhonti?... 
Nofinishi: Awukwazi nokuhlonipha kodwa uthi ungumfazi! Itshonti yintloko, yile nto ke ayiyo uyise kaMandla apha kuthi. 
Uyasondla, uyasinxiba, usikhusele, u… 
Nolasti: Pheza apho ke sendilazi ngentloko elo culo. Ngelishwa ke apha kum alizi nanto intsha kuba ndiyakwazi ukuzenzela zonke ezi zinto zenziwa yityha- uthi yintoni na kanene? 
Mna ndiyazisebenzela… 
Ngokwale ngcamango ingentla kuyacaca ukuba amabhinqa nawo anayo indima ayidlalayo ekucinezeleni amanye amabhinqa. 
Kudala amabhinqa azenza iinzame zokuthi azikhulule kule mbandezelo yocinzelelo. 
Kodwa oko kuzikhulula akuzange kwaba lula. Oko kuzikhulula kwabo nokulwela amalungelo abo ekuhlaleni, emisebenzini nakwizinto zomthetho kwaqalwa ngamabhinqa aseMelika ngomnyaka we-1970, bejolise ekulweni ingcinezelo yamabhinqa ngamadoda, kwakunye nolingano phakathi kwabantu abasini esohlukileyo ngoba babona ukuba ukuze bafumane intlonipho ekuhlaleni naselizweni liphela, kuza kufuneka ukuba balwe lento yokuba amadoda enikwa isidima esiphezulu kwaye esiphakamileyo nesinamagunya, ngaphezulu kwamabhinqa. 
Ngoko ke olu phando luza kube liphicotha indlela apho ababhali abangamadoda nabo babhinqileyo boncwadi lwedrama abathi babazobe ngayo abalinganiswa ababhinqileyo,  ngokubhekisele kulwazi lwethu esinalo ngempatho yabafazi ekuhlaleni, kwakunye nokungalingani kwabantu abasini esahlukileyo, ukuze sibone ukuba le mpatho iphilwa ngamabhinqa mihla le, iyafana na nale iphilwa ngabalinganiswa bemidlalo yedrama ezincwadini ezikhethiweyo zolwimi lwesiXhosa. 
Xa sijonge kwezi ncwadi zedrama eziza kuthi zisetyenziswe kolu phando, kukho izinto ezithungelanayo kuzo. 
Incwadi yokuqala kaMbovane ethi : Ndixoleleni, apha umbhali umzobe umlinganiswa wakhe oyintloko olibhinqa njengomntu onomona, ongayimameliyo imiyalelo yomnyeni, kwaye ongenayo intlonipho kubantu abadala base mzini wakhe lo endele kuwo. 
Sigqithe sijonge incwadi yedrama elandelayo uNdiyekeni kaJongilanga, apha umbhali uzobe abalinganiswa ababhinqileyo ngendlela ezahlukileyo, kodwa abona balinganiswa baphambili ngamabhinqa amabini awazobe njengabantu abalandela imali yamadoda apho ingakhona, umbhali ubazoba nje ngabantu abahlala endlini yabo bacinge amaqhinga okutya imali yamadoda, nendlela apho banokuthi bafumane amadoda azothi abathengele izinto, bengazisebenzelanga ngokwabo. 
Sithi sisajonge apho, siye sigqithele kwindlela yena umbhali uMtingane, wencwadi ethi, Inene nasi isibhozo, athi abazoba ngayo abalinganiswa ababhinqileyo, sibe sijonge kumlinganiswa ophambili, uMasukude. 
Apha umbhali usizobele lo mlinganiswa wakhe uphambili nje ngebhinqa elinzulu ekucingeni, uhlelinje ucinga ukwenza ububi kubanye abantu xa bengahambelisani nalento ayifunaye befuna ukuma endleleni yakhe. 
Akaphelelanga aph lo mbhali, lo mbhali umzobe uMasukude nje ngomntu okhahlakeleyo, ongcolileyo kwaye othakathaya. 
Konke oku siye sikubone kwizenzo zikaMasukude apha ebalini xa abantu basemzini wakhe bengasivumi isicelo sakhe sokuba kuzeke unyana wakhe uVuma kuqala kunoThemba. 
UMasukude akafuni ukuyivuma le nto ngoba ebesele ezixelele ukuba ubomi bakhe buyakuba ngcono kakhulu ukuba unyana wakhe angazeka kuqala, ngoba lo nto ithetha ukuba uzakuba nawo amagunya okulawula umzi wakhe, ekebeni waswelekelwa ngumnyeni, ngoba okwa ngoku, ngabaninawa nabakhuluwa bomnyeni wakhe abawulayo. 
Lo nto iyamhlupha kakhulu uMasukede, de afikelele kwicebo 
lokubasusa bonke abo bathi bazame ukuma endleleni yakhe, engayazi ukuba ngokwenza oko uzinqikela ilitye elinoxhwangu. 
Jonga yena umbhali wesini sobukhomokazi indlela athi abazobe ngayo abalinganiswa ababhinqileyo kweyakhe idrama. uMothlabane(1994) uyibhalile idrama ethi: 
Iinkunzi ezimbini, apha umlinganiswa wakhe oyintloko inguNolasti, owendele kuSibonda, phofu ibe inguye oyintloko yekhaya ngoba nguye aphangelayo, nguye oza nemali endlini, ikwanguye nobeka ukutya etafileni. 
Kodwa kuba inkcubeko yakwaXhosa isithi indoda yintloko yekhaya, uNolasti akanalo igunya lokwenza izigqibo zekhaya kuba elibhinqa. 
Njengoko kutshiwo ukuba kuza kujongwa iidrama zolwimi lwesiXhosa, umphandi ufuna ukujonga ukuba ingaba ababhali baphenjelelwa sisini sabo kusini na xa bebumba abalinganiswa bezibhalo zabo. 
Kwaye ingaba babhala oku bakubhaliyo kuba befuna ukuphuhlisa inkcubeko yakwaXhosa. Konke oku kuzothi kuvele ekuhambeni kolu phando. 
Umphandi uthe phambi kokuba aqalise olu phando, wakhankanya ukuba kukho ingxaki kwindlela amabali ethu edrama esiXhosa athi abhalwe ngayo. 
Kuye kwabonakala ukuba umxholo wala mabali uyafana ukuba awuyelelenanga. 
Umphandi ubonile ukuba ababhali bathetha into enye, kwaye bethetha into enye nje, umphandi akangqinelani nabo. 
Oku kungangqinelani kuye kuzalwe kukutshintsha kwamaxesha. 
Ezi zinto aba babhali bezi ncwadi zedrama babhala ngazo zizinto ezazisenzeka kude kudala. 
Ngenxa yokutshintsha kwamaxesha, akukho mntu ulindeleleke ukuba aphile ngale ndlela ezi ncwadi zisikhokelela ngayo. 
Ukubonisa oku kungangqinelani, umphandi uza kuthi abonise kwaye akhankaye impembelelo yotshintsha kwamaxesha ethi ibonakale kwindlela ababhali abathi babhale ngayo. 
Nto ethatha ukuba, umphandi uzakuthi athelekise indlela ababhali bakutsha abathi bawukhankanye ngayo lo mba wokungalingani ngokwesini, nokucinezelwa kwamabhinqa ngabantu besini sobuduna, kwakunye ngamanye amabhinqa. 
Injongo yoku kukubonakalisa iyantlukwano phakathi kwabababhali balamaxesha ohlukileyo. 
Ingxaki ebonakeleyo yeyokuba, ababhali beedrama zolwimi lwesiXhosa bacebisa ukuba, umntu wesini sobuduna ungcono kunalowo wesini sobukhomokazi. 
Xa ndisithi ababhali, ndibala ooMbekeni, Ntloko, Mbovane, noJongilanga, nje ukuqwalasela abambalwa. 
Ungcono ngandlela yini inokuba uyazibuza mfundi. Ungcono ngendlela yokuba unamandla kwaye unamagunya ngaphezulu kwalowo ubhinqileyo. 
Ngulo wesini sobuduna onalo ilungelo lokuxelela lowo ulibhinqa izinto ekulindeleke ukuba azenze ukuba batshatile, nokuba sijonge abantu abazalanayo, abalekelenayo, okanye abazalana ngomanyano lomtshato. 
Izibhalo zinempembelelo engummandla kwindlela abantu abathi baphile ngayo, ngokunjalo nomabonakude ngamanye amaxesha nosasazo kunomathotholo. 
Ukukhathazeka komphandi kuvele ekubeni athe wakufunda iincwadi eziliqela zedrama wabona ukuba aba babhali bonke bathetha into enye. 
Nto le ingathi yakufundwa ze ilandelwa, izakuthi isiphathele iingxaki kwindawo esihlala kuzo. 
Ngxaki le ekwakuphilwa phantsi kwayo kude kudala, apho amabhinqa ayexhatshazwa, ephila phantsi kwengcinezelo ngenxa yempatho mbi yabantu besini sesiduna kunye namanye amabhinqa. 
Ngoko ke ukuba oko kubhalwayo kwiidrama zethu zesiXhosa akutshintshwa siza kuzibona sisengxakini kwakhona. 
Ezincwadi zithetha into enye ethi, ukuba ulibhinqa, izinto zekhaya azizokuxoxwa nawe, ngoko ke, leyo yinto apha ebandakanya amadoda ekhaya, hayi amabhinqa. 
Ukuba ulibhinqa, kukho izinto ekulindeleke ukuba uzenzile, kwaye ayizinto apha ezixoxisayo ngoba zibonwa njengezinto ezathi zadalelwa amabhinqa. 
Izinto ezifana nokucoca ikhaya, ukuqinisekisa ukuba mihla le isidlo sekhaya silungile. 
Akubalulekanga ke nokuba ungumntu apha ophangelayo, indima ekufuneka uyidlalile emtshatweni wakho ayitshintshi. 
Nanku umzekelo ebesekhankanyiwe ngentla kwenye yencwadi eziza kuthi sijongwe yombhali Mothlabane (1994), ethi Iinkunzi ezimbini. 
Phaya umbhali usizobele umlinganiswa onguNolasti otshatele kuSibonda, Sibonda lowo usisithembu ngoba unobafazi ababini ngaphandleni kukoNolasti. 
Apha phakathi kwelibali liyidrama, siyambona uNolasti ediniwe evela emsebenzini, nanku umnyeni wakhe emngxamela esithi ulinde into ephungwayo, akakhathaliseki nto kukudinwa kukaNolasti yena ufuna nje into ephungwayo emfazini wakhe, kodwa ubayekile bona abababini abanye abafazi  bakhe, uleqa lo udiniweyo uvela ukuyokuphangela, ephangelela uSibonda nabafazi bakhe ababini kunye nanbantwana babo phezu koko. 
Ezi ncwadi zedrama ziphinde zibeke elubala ingcamango yokuba amabhinqa la ngabantu apha abanenkohlakalo kwaye abahleli nje balandelana namadoda kuba befuna imali yawo. 
Oku kukhohlakala sikubona pha kulaa Drama kaMbovane (1995) ethi Ndixoleleni, xa ezoba umlinganiswa uNojenti, umphandi engangenanga lukhulu ebalini, lo mlinganiswa uthe wenza izinto ezibuhlungu kwaye ezimdaka kunyana omnyeni wakhe ngenxa yomona. 
Ze umba wamabhinqa alandela amadoda ngenxa yemali siyibone nkcakasa kulaa drama kaJongilnga (1975). 
Kuninzi ke okuthethwa ngaba babhali, kodwa ke lo uphandayo akafuni ukungenna nzulu lingekafiki ixesha lokwenza oko, ngoba kaloku umfundi kufuneka efunde de ayokufikelela esiphelweni. 
Lo msebenzi uza kwahlulwa ngokwezahluko ezintlanu. 
Kwisahluko sokuqala: kuza kube kutshayelelwa oko kuza kube kuphethwe kolu phando, kujongwe: iinjongo zolu phando, indlela uphando oluza kuqulunqwa ngalo, ingxaki yophando kwakunye nengcaciso magama. 
Isahluko sesibini: sijongene neethiyori ezikhethiweyo eziza kuthi zisetyenziswe ukuphuhlisa le ngcamango yokungalingani kwabantu besini esohlukileyo. ithiyori yesini sobukhomokazi kunye nethiyori yokungalingani ngesini. 
Kuza kuqwalaselwa indlela apho ezi thiyori zithi zilawule indlela abantu abathi baphathwe ngayo, ingakumbi ucinezelo phakathi kwamabhinqa kunye namadoda, nocinezelo lwamabhinqa kwamanye amabhinqa.  
Isahluko sesithathu: siza kujongana nophononongo lweencwadi zedrama ezikhethiweyo ekulindeleke ukuba zixhase ezi ngcingane ziza kube ziphononongwa kolu phando. 
Apha kuza kuqwalaselwa indlela abalinganiswa abayintloko abangamabhinqa bezi ncwadi zedrama abazotywe ngayo. 
Apha kwesi sahluko kuzokuqwalaselwa kwincwadi ezintathu ezibhalwe ngababhali besini sobuduna, beqamelele kwiithiyori zokungalingani ngokwesini, kunye naleyo inika abantu besilisa isikhundla esiphezulu kunabo babhinqileyo. 
Injongo apha kukuphonononga ukuba, ingaba abababhali babhala ngokufanayo na, kwaye ingaba kanti oku kuphenjelelwa sisini sabo sobuduna. 
Isahluko sesine: apha kuzakuqwalaselwa ingakumbi kumbhali olibhinqa, kube kujongwe indlela yena athe wabazoba ngayo abalinganiswa abangamabhinqa. 
Injongo yesi isahluko kukujonga ukuba ingaba lo mbhali unayo iyantlukwano kwindlela ababhali besini sobuduna ababazoba ngayo abalinganiswa ababhinqileyo kwezabo izibhalo, kweye sijonge unobangela woko.
Apha kuzakujongwa ikakhulu kula thiyori yokunikwa abantu besini sobuduna amagunya angaphaya kunalawo anikwa amabhinqa. 
Incwadi ezakuphononongwa apha yile: 
Isahluko sesihlanu: sona siza kuqukumbela konke okulapha kolu phando. Kwesi sahluko kuza kube kujoliswe nasekucebiseni uluntu ngeemeko zoxinzelelo phakathi kwabantu abasini esohlukileyo. 
Apha kuza kujoliswa ekuvuleni amehlo abantu ngezinto ezenzekayo apha elizweni mihla le, ngokubhekisele kumalungelo amabhinqa, impatho-mbi 
yamabhinqa ngamadoda nangamanye amabhinqa, kunye nendlela apho lowo uzibone ekule meko anokuthi azikhuphe kuyo.  
UPitso Mosimane noThulani Thuswa bebhiyozela impumelelo yeMamelodi Sundowns eminyakeni eyadlulayo.
Ilizwe loMzantsi Afrika liphantsi kwelifu elimnyama kwakhona emva kokubhubha kukaMnu. 
uThulani Thuswa – obekade esisithethi seMamelodi Sundowns kwiminyaka egqithileyo. 
Iingxelo zithi uThuswa ulandulele eli emva kokubandakanye engozini yemoto ebehamba ngayo endleleni ephakathi kweMarlboro neSandton ngentseni 
yanamhlanje (iCawe).
Amagosa ezendlela eGoli aqinisekisile ukuba ngokwenene kwehle ingozi yemoto eluhlobo lweMercedes Benz kuhola wendlela uM1 ngentsimbi 
yesixhenxe ekuseni.
Emva koko amazwi ovelwano angene egxalathelana macala onke. 
Abantu abaziwayo abaquka uPitso Mosimane, uDenis Onyango noHlompo Kekana – bakhawuleze bafika kwindawo yesehlo emva kokuva ngengozi eyehlele 
uThuswa obehlonitshiwa kakhulu ngabalandeli beSundowns nabaninzi kumajelo eendaba. 
Kuthiwa wehlelwe yingozi esuka kuvuyisana neMamelodi Sundowns ephumelele indebe yeDStv Premiership izolo. 
Emva kokushiya kwakhe iSundowns ngo-2019, uThuswa wasungula inkampani yakhe entsha ekuthiwa yiTyler Masons Management.
“Sifuna ukuvakalisa ubuhlungu kukushiywa kwethu nguBhuti wethu, uThulani Thuswa. 
Ebesisibane sehlabathi futhi ebengumntu obelungile” Itshilo ingxelo ekhutshwe lusapho kusasa namhlanje. 
UMosimane, oqeqesha iAl Ahly yaseYiphutha, uvakalise ukukhathazeka kwakhe emva kokuhamba kukaThuswa ngengozi. 
“Uphumle ngoxolo Bhuti wam. Ndiswele amazwi, kukusishiya kwakho usemncinane,” utshilo uMosimane. 
Abalandeli bebhola ekhatywayo, abahlobo bakhe nabaninzi abamaziyo bavakalise ukothuka kwabo kumakhasi onxibelelwano afana noFacebook 
noTwitter.
Mamelodi Sundowns winners the DStv Premiership 2020/21 match between Mamelodi Sundowns and Cape Town City at Loftu Versfeld Stadium, 
Pretoria, on 05 June 2021 ©Samuel Shivambu/BackpagePix
Iqela lasePitoli, iMamelodi Sundowns, ziintshatsheli ezivunyiweyo zeDStv Premiership kwisizini ka-2020/21. 
Ngomhla wokuvala isizini, iSundowns ivuthulule iCape Town City ngamagowuli amathathu eqandeni (3-0) emdlalweni obubanjelwe eLoftus Stadium. 
Nangona iqela likaManqoba Mngqithi lawuqoshelisa umsebenzi kusashiyeke imidlalo emibini – kodwa liqhubele phambili nokudlala ngathi 
akwenzekanga kwanto. 
Ukubetha kwalo iCape Town City emdlalweni wanamhlanje kuyicacise gca lo nto. Umtshutshisi omkhulu, uPeter Shalulile, ufake amagowuli amabini 
eyedwa watsho wavala isizini enamagowuli alishumi elinantlanu. 
Kanti igowuli lokuqala lifakwe nguLyle Lakay kwisigaba sokuqala. Iqale kakuhle iCape Town City emdlalweni – kodwa iSundowns ibuyile 
yawuthathela kuyo umdlalo.
Amakhosi ayifumene indawo kwiTop 8 emva kokuba ebethe iTS Galaxy ngegowuli elinye eqandeni emdlalweni obuseMbombela Stadium ngale njikalanga. 
Igowuli ephumelele ngalo iKaizer Chiefs lifakwe nguSamir Nurkovic kwisigaba sokuqala. 
Ude waphela umdlalo iTS Galaxy ingakwazanga ukufumana igowuli lokulinganisa ebeliza kuqinisekisa ukuba iyahlala kwiTop 8. 
Kuthe xibilili izibilini kubalandeli beChiefs ngoba ibiza kuba lihlazo elikhulu ukuvala kweqela labo ngaphandle kweTop 8. 
Yona i-Orlando Pirates ayikwazanga ukubetha iTshakhuma Tsha Madzivhandila emdlalweni ophele kungekho qela elikwazileyo ukufaka igowuli. 
Yona iChippa United iza kudlala imidlalo yokuxabangela emva kokuba idlale ntanganye neSuperSport United ngo’1-1 eGqeberha.
AmaZulu, avala isizini ehleli kwindawo yesibini, abambene neMaritzburg United ngeqanda macala emdlalweni obuseHarry Gwala Stadium. 
Bekukho ixhala phambi komdlalo ngoba iMaritzburg ibingekaphumi ncam ezembeni. 
Inqaku elinye elizuzileyo liqinisekise indawo yalo kwiDStv Premiership. 
ISwallows, ebethwe kanye kule sizini, ibambene neBaroka FC ngo’1-1. 
Nangona iSwallows ilelona qela elidlale ntanganye ngaphezulu kwawo onke amaqela kula sizini – 
Kodwa ivale kakuhle ngoba ikwazile ukubekela indawo kwiTop 8. 
ILamont Golden Arrows ibambene ngeqanda neStellenbosch. Yona iBlack Leopards, ethotyiselweyo, ibambene neBloemfontein Celtic ngo’1-1. 
Yonke imidlalo idlalwe ngaphandle kwabalandeli emabaleni ngenxa yeKhorona.
UKaizer Motaung Junior, uyise uKaizer Motaung noStuart Baxter – umqeqeshi omtsha weKaizer Chiefs.
Emva kweeveki eziliqela kusenziwa amaqashiso ngomntu oza kuqeqesha iKaizer Chiefs, namhlanje kwaziswe uMnu. 
Stuart Baxter njengomqeqeshi wayo. UBaxter ufika ezithendeni zikaGavin Hunt – oye wagxothwa ngenxa yokungaqhubi kakuhle kweqela emidlalweni 
yeDStv Premiership kwisizini esongwe kwiveki ephelileyo. 
Kwiintsuku ezigqithileyo, uMnu. Kaizer Motaung, uthembise abalandeli beqela lakhe ngokwenza iinguqu ezibonakalayo ezakuthi zibuyise ulonwabo eNaturena. 
“Sicinga ukuba sisahamba kakuhle neenguqu esizenzayo kwicala labaqeqeshi emva kwesizini esingaqhubanga kakuhle kuyo,” utshilo uMnu. Motaung, esazisa uBaxter emini namhlanje.
Kwiveki ephelileyo, Amakhosi aqeshe uMnu. 
Molefi Ntseki njengentloko yeeNkqubo zophuhliso kwiChiefs (Youth Academy Head) emva kwamahum-hum ebesithi uza kuba ngumncedisi kaMnu. Baxter. 
“Emva kokuqwalasela indlela esiqhube ngayo, sibone ukuba masichonge uBaxter ngoba siyakholelwa ukuba uyalazi isiko lethu apha kwiChiefs. 
Siyayazi nathi indlela asebenza ngayo kwaye sinethemba lokuba uza kulivuselela iqela phambi kokuqala kwesizini ezayo,” utshilo uMnu. Motaung.
UBaxter wayishiya iChiefs ngo-2015 emva kokuphumelela iindebe ze-Absa Premiership ezimbini, eyeTelkom Knockout neyeNedbank.
Emva kokugxothwa kukaHunt – obenembali entle kumaqela afana neSuperSport United neBidvest Wits phambi kokuya kwiChiefs, uxanduva lokuqeqesha lanikwa u-Arthur Zwane noDillon Sheppard, ababencedisa uHunt. 
Baza kuhlala njengabancedisi bakaMnu. Stuart Baxter. 
Ngokuqinisekileyo uNtseki uza kuncedisa naye ngoba yena noBaxter bakhe basebenza kunye kwiqela lesizwe, aBafana Bafana, kwade kwango-2019. 
UBaxter wayeka uqeqesha aBafana Bafana umva kwe-2019 Afcon ayayisingathwe yi-Egypt. 
Amakhosi akaqhubanga kakuhle kwaphela kwisizini egqithileyo nangona ekwazile ukungena kwiTop 8 ngomzuzu wokugqibela.
UChris Nguta ngusozoso waseNgqushwa oyintshatsheli yoMzantsi Afrika.
Inye imini, yile yanamhlanje! Amadoda azizigantsontso aza kukhuphisana kube nzima kukhuphiswano loosozoso (Bodybuilding) KwaZulu-Natal. 
Oosozoso abaphuma kumaphondo onke waseMzantsi Afrika baza kudibana phaya kwitumente eququzelelwe nguMnu. 
Mduduzi Green – okwangusozoso ophambili elizweni lonke. 
IMpuma Koloni iza kumelwa yintshatsheli yoMzantsi Afrika ebeke ithemba layo kuyo – uChris “General” Nguta. 
Itumente iza kuqala ngale ntsasa ngentsimbi yethoba iyophela ngentsimbi yesithathu emalanga.
“Yitumente yokuqala le ndiyakuyo eququzelelwe ngamadoda angoosozoso. 
Zange yenzeka lo nto kwi-Afrika yonke. Bayifumene inkxaso, kangangokuba usozoso ophume phambili zonke izigaba uza kugoduka nekhulu lamawaka erandi (R100 000). 
Ndiya KwaZulu-Natal ngeliyokunika iinkxaso – kodwa kwelinye icala, ikwa yitumente yokuqala ukusukela oko ilizwe lahlaselwa yiKhorona,” utshilo uNguta.
Umgangatho uza kuba phezulu kakhulu. 
Indoda nganye kufuneka ikhwele eqongeni iyazi into eza kuyenza. 
Likhona ixhala kuGeneral kuba ixesha lilide bengasakhweli eqongeni ngenxa yeKhorona – kodwa uthi kuza kudlana iintsimbi.
“Amalungiselelo wam ahambe kakuhle ngoba ndaqala ukuzilolonga ekuqaleni konyaka. 
Abaxhasi bam nabaphathi bendawo endizilolongela kuyo bazamile ukundincedisa kakhulu. 
Likhona lona ixhala apha kum kuba ndigqibele kudala ukukhwela eqongeni. 
Andizazi ke ngoku iinduku abaqule ngazo abanye abantu endiza kukhuphisana nabo phaya. 
Zezo zinto qha endizoyikayo – kodwa ke ndizilungiselele kakhulu. Kodwa ndingatsho ndithi ndikulungele ukuya edabini KwaZulu. 
Owam umkhonto untlangothimbini,” utshilo uNguta.
Abhengeziwe amagama wabadlali beBarcelona abeza eMzantsi Afrika
Itumente yomnyazi iqaqambisa amantombazama ezikolweni -
Umdlalo womnyazi ufumene ufunqu ongumangaliso emva kokuphehlelelwa kwetumente entsha eza kudlalwa zizikolo kwilizwe lonke. 
Le tumente entsha exhaswa nguDStv iza kudlalwa ngabantwana bezikolo abaneminyaka ephakathi kweshumi elinesithandathu ukuya kwabaneshumi elinethoba leminyaka. 
Phantsi kwale tumente entsha ekuthiwa yiDStv Schools Netball Challenge, izikolo zamabanga aphantsi ziza kuqala ukukhuphisana ezithilini, 
kulandele imidlalo yamaphondo kugqibele ekazwelonke eza kukhupha iintshatsheli. 
Eli livelatanci likaMultiChoice lifika kakuhle eyifake phantsi kwekhwapha lakhe yonke imidlalo yezikolo eMzantsi Afrika.
Okuhle ngale tumente kukuba abantwana beelali nabeedolophi baza kufumana amathuba alinganayo okubonwa besebancinane. 
“Umsebenzi wethu kukukhulisa italente nokwakha izakhono eza kuthi zihlale ixesha elide. 
Itumente yezikolo inika amantombazana ithuba elihle lokuziqaqambisa ukuze abonwe ngabacholacholi betalente. 
Siyaziqhenya ngegalelo esilenzileyo ebholeni ekhatywayo nasembhoxweni. 
Ngoku lithuba lokuba sifunqule umnyazi,” litshilo igosa likaMultiChoice, uJoe Heshu. 
Konke oku kwenzeka ngethuba elihle uMzantsi Afrika uqala amalungiselelo weNdebe yeHlabathi yomnyazi eza kubanjelwa eKapa ngonyaka ka-2023. 
Abadlali baza kufumana ithuba lokubonwa ngabaqeqeshi beqela lesizwe.
“Silisebe sivuya kakhulu xa uMultiChoice noNetball SA besizisa itumente enje ngale. 
Emva kokuzuza amalungelelo wokusingatha iNdebe yeHlabathi, singuRhulumente sifuna ukubona okulilifa kuxhanyulwa ngamantombazana ayakuthi 
athathe ibhola yomnyazi ayibeke kwelinye inqanaba,” utshilo uNksz. 
Nocawe Mafu, isekela-mphathiswa weZemidlalo kuzwelonke. 
Abaqeqeshi bezikolo namagosa emidlalo aza kuphatha imidlalo onke aza kufumana uqeqesho olusemgangathweni ophezulu. 
Izikolo ezifuna ukudlala kwiDStv Shcools Netball Challenge kufuneka zibhalise apha: www.saschoolsnetball.co.za
Amasandawana athweliswe isithsaba, i-Ajax intywiliselwe yiChiefs
Amanqindi abuyela eMonti emva kwexesha elide enqabile
Emva kokuhlehliswa kwinyanga ephelileyo, itumente yamanqindi eququzelelwa yinkampani yabathelekisi, iXaba Boxing Promotions, iqhubela 
phambili ngoLwesihlanu kule veki eMonti. Abalandeli bamanqindi eBuffalo City – eyona ndawo esaphala phambili ngokuthanda amanqindi – baza 
kufumana inyhweba yokubukela imilo eyohlukeneyo ephakathi kweembethimanqindi eziphambili eMzantsi Afrika. 
Oku kwenzeka emva kwetumente yamanqindi ebiququzelelwe yiRumble Boxing Promotions kwiiveki ezidlulileyo eGqeberha. 
Umlo okulindeleke utsale umdla wabantu abaninzi uphakathi kwegqala, umakadenetha, uNkosinathi Joyi oza kudibana etshatshalazeni netyendyana 
elisaze ngobuso ezweni ekuthiwa ngu-Ayanda Ndulani.
La madoda aza kukhuphisana ngentshinga ye-IBO Miniflyweight emlweni onemijikelo elishumi elinanye. 
UJoyi, 37, obeke wasecicini lokuphulukana nentshinga ye-IBO kwiminyaka egqithileyo, kunyanzelekile aphumelele ngoLwesihlanu, e-International Convention Centre. 
Phantsi kwegama layo le ndedeba yaseMdantsane inamashumi amathathu anesithandathu emilo, ibethwe kahlanu, yadlala ntanganye kwakanye – eminye iyiphumelele yonke. 
UNhlanhla Tyirha noJoey Canoy baza kujijisana kube mdaka iisali emlweni wentshinga engenamntu yeWBA Lightfly emlweni onemijikelo elishumi elinanye.
UTyirha, onekamva eliqaqambileyo, uthembise abalandeli bakhe ngokwenza ezibukwayo kuFacebook emlweni wale veki. 
Imilo ayilwileyo uTyirha yonke uyiphumelele. 
Udibana noCanoy, 27, oyindoda enamava kakhulu ekhe yazigxama kubantu abafana noNkosinathi Joyi noHekkie Budler. 
Nangona kunjalo, uTyirha uthe kuzawubizwa igama lakhe emva komlo. 
Omnye umlo uphakathi kukaNwabisile Cholani noSiphamandla Baleni. 
Ezi mbethimanqindi ziza kulwela intshinga yeSA Jnr Flyweight emlweni onemijikelo elishumi elinanye. 
Zombini ezi mbethimanqindi zinethuba zisemanqindini kwaye zinethuba lokuzenzela imbali.
UStuart Baxter ude waziswa njengomqeqeshi omtsha weKaizer Chiefs.
Amasandawana athweliswe isithsaba, i-Ajax intywiliselwe yiChiefs.
Abhengeziwe amagama wabadlali beBarcelona abeza eMzantsi Afrika.
UPitso noTau bathiwe jize ngamawonga yiPSL.
Umasipala uzimiselele ukuvuselela umbhoxo eNgquza.
UMnu. Ndiphiwe Mhlakaza ngumhlohli waseMqikela S.S.S. kodwa ukwanguye nomthandi wombhoxo.
Umbhoxo ufile kwiindawo zaseNgquza. Oku kubhenceke ngethuba uMultiChoice enika iMqikela S.S.S. ibala lemidlalo entlobontlo kwinyanga ephelileyo. 
Imidlalo efana nebhola ekhatywayo, umnyazi, intenetya neminye inayo indawo – kodwa wona umbhoxo awunayo indawo. 
Lo nto iwubeke emngciphekweni wokubhanga umbhoxo eNgquza ngoba zonke iilali azinawo amabala. 
Umdla embhoxweni ugcinwe zizikolo – kodwa kunzima ngenxa yamabala angekhoyo. UMnu.Ndiphiwe Mhlakaza, ongumhlohli eMqikela, uxelele I’solezwe lesiXhosa ukuba isikolo sakhe besifudula sihamba phambili embhoxweni – kodwa akusekho njalo ngoba akukho zindawo zokudlalela.
“Kule sekethe yethu yaseMalangeni, akukho nanye ilali enebala lombhoxo kwezingaphaya kwamashumi amabini,” utshilo uMhlakaza.
“Umdla ukhona ebantwini. Zikhona iintwana ezikhe ziziqeqeshe kuba zithanda umbhoxo. 
Ziyadlala kwitumente kaMasipala ngoba umbhoxo uyabandakanywa nawo xa iqhutywa. 
Thina bantu esazi izikolo ezinabantwana abadlala umbhoxo, siye sibadibanise ukuze badlale kula tumente kasodolophi. 
Amaqela walapha ayedlala eMthatha – kodwa ayisenzeki lo nto ngoba akukho mabala okudlalela,” utshilo uMhlakaza. 
Isithethi sikaMasipala, Umnu. Zamuxolo Mathwasa, uvumile ukuba ngokwenene awekho amabala eNgquza – 
Kodwa akhona amatileyile awenzayo umasipala ukuze abekhona.
“Umbhoxo ubukade udlalwa ezikolweni, ungekho ezilalini. 
Yilo nto ebangele angabikho amabala. 
Kodwa xa siqhuba imidlalo kamasipala, umbhoxo siyawufaka. Umbhoxo besiwudlalisa eNgqungqushe okanye eMqikela S.S.S. – apho uMultiChoice akhe khona ibala. 
Umasipala unephulo lokwakha amabala emidlalo entlobontlobo. Mabini agqityezelwayo. 
Ngamabala alungiselelwe yonke imidlalo. Sizama ukufumana umhlaba ezinkosini ukuze sikwazi ukuphucula amabala wombhoxo. 
Siyathetha nazo izikolo, sifuna ukuncedisana nazo ngale nto yamabala wombhoxo. 
Sifuna ukubuyisela umbhoxo ukuze ube ngumdlalo odlalwayo nawo,” uvale ngaloo mazwi uMathwasa.
UHollywoodbets utyale izigidi zerandi kwiNational Women’s League! 
UNksz. Sandisiwe Bhengu weHollywoodbets, uGqirha Danny Jordaan weSafa no-Ian Plaatjies weSABC entlanganisweni ebiseGoli ekuqaleni kweveki. 
Ibhola ekhatywayo yamantombazana ayisoze ifane neyeminyaka edlulileyo. 
Ekuqaleni kwale veki, iSouth African Football Association (Safa), ibhengeze iHollywoodbets njengomxhasi omtsha weSafa National Women’s League. 
AbakwaHollywoodbets batyale imali engaphaya kwezigidi esithathu zerandi (R3-million) eziza kuphucula ibhola ekhatywayo yamantombazana eMzantsi Afrika. 
Sekulithuba elide amanenekazi eyidlala ibhola eMzantsi Afrika ngaphandle yenkxaso yamaqumrhu azimeleyo – kodwa izinto ziguqukile ngoku.
Kwiminyaka edlulileyo, aBanyana Banyana benze inkqubela emangalisayo nebonakele ngokuphulela indebe yeCOSAFA bephindaphinda nokuya kwiNdebe yeHlabathi okokuqala ngo-2019. 
Ezo zinto zanyanzele iSafa ukuba isungule iNational Women’s League eza kwaziwa ngokuba yiHollywoodbets Super League ukusukela ngoku ukuya phambili. 
Iintshatsheli zalo unyaka ziza kuzuza indebe ehamba nezigidi ezibini zonke zerandi (R2-million) okokuqala. 
Lona iqela elibambe indawo yesibini liza kufumana isigidi serandi (R1-million).
Imali engaka iza kuqinisa ukhuphiswano iphucule nobomi babadlali ngoba baza kufumana ubugcwabalalana bemali ethe chatha kunangaphambili. 
“Utyalomali luza kuqinisa amaqela luncedise kakhulu nakuphuhliso lomdlalo wamanenekazi. 
Kuyasivuyisa kakhulu ukubambisana noHollywoodbets,” utshilo uMongameli weSafa, uGqirha Danny Jordaan kwindibano ebiseGoli. 
Umanejala wezorhwebo kwaHollywoodbets, uNksz. Sandisiwe Bhengu, uthethe wenjenje:
“Apha eMzantsi Afrika sinetalente eleleyo. Sinethemba lokubona ukusebenzisana kwethu neSafa kuza kuyiphucula ibhola ekhatywayo yamantombazana. 
Uphuhliso lwemidlalo yinto ebalulekileyo kuthi kwaHollywoodbets.” 
Ukusasazwa ngqo kwemidlalo yeNational Women’s League lijelo losasazo loluntu, iSABC, kubenalo igalelo ekutsaleni umdla weenkampani ezifana noHollywoodbets. 
“Sibulela iSABC ngokuphakamisa imidlalo yeWomen’s League eyakuqina xa ibukelwa ngabantu abaninzi,” utshilo uMnu. Tebogo Motlanthe, ingqonyela yeSafa.
Ilizwe lothuswe kukubhubha kukaThulani Thuswa obesisithethi seMamelodi Sundowns.
Andisenguye umqeqeshi weChippa United, utsho uVladislav Heric.
UHeric Vladislav, obengumqeqeshi weChippa United, ugxothiwe emva kokubethwa kwayo yiBloemfontein Celtic emdlalweni weDStv Premiership izolo. 
Iqela lebhola ekhatywayo laseMpuma Koloni elidlala kwiPSL, iChippa United, likhangela umqeqeshi omtsha emva kokuba likhombe emnyango uVladislav Heric. 
Ukugxothwa kukaHeric kulandela emva kokuba iChippa United ibethwe yiBloemfontein Celtic ngamagowuli amabini kwelinye (2-1) emdlalweni weDStv 
Premiership obubanjelwe eSisa Dukashe Stadium izolo ngorhatya. 
“Yinyaniso leyo, andisenguye umqeqeshi weChippa United,” utshilo uHeric, ethetha neli phephandaba. 
Le ndedeba yaseSerbia kwinyanga iqeshwe kwinyanga nguMnu. 
Siviwe Mpengesi emva kokuba engazange akwazi ukuqesha uLuc Aymael – owayetyholwa ngobuhlanga ngethuba esengumqeqeshi eTanzania.
Phantsi kukaVladislav Heric – iChippa United iqhothozile kwicala lokuqokelela amanqaku ngokubetha amaqela afana neKaizer Chiefs 
neStellenbosch – kodwa bekungonelanga. 
Umqeqeshi ugxothwa iChippa ishiyekelwe yimidlalo emibini kuphela nasemva kokubethwa yiTshakhuma Tsha Madzivhandila kwiNedbank Cup. 
Ihleli kwindawo yeshumi elinesihlanu entla kweBlack Leopards esemsileni. 
Ukuba ayikwazanga ukuliphepha izembe, iChippa iza kufumana ithuba lokulwela indawo kwiDStv Premiership ngokudlala namaqela adlala kwiGladAfrica Championship. 
Igama likaLehlohonolo Seema.
IPirates izenzele umsebenzi onzima kwiCAF Confederation Cup - 
UVincent Pule we-Orlando Pirates noMarouane Hadhoudi weRaja Casablanca emdlalweni weCAF Confederation Cup obubanjelwe e-Orlando Pirates.
Xa kudlalwa umlenze wesibini weCAF Confederation Cup, yona i-Orlando Pirates iza kufana neqalelayo ngoba ayikwazanga ukukhusela igowuli kowayo. 
Konke oku kwenzeke emva kokuba iPirates ibambene ngegowuli elinye macala (1-1) neRaja Casablanca emdlalweni obubanjelwe e-Orlando Stadium emalanga namhlanje. 
Ukufumana kwayo igowuli iCasablanca emdlalweni oseMzantsi Afrika kuyinike amandla ngoba uxinizelelo lakuba kwiPirates xa kusiyiwa emdlalweni olandelayo eMorocco kwiveki ezayo. 
Umdlalo iwuqale kakuhle kakhulu iBucs ngoba yiyo ebihlasela. Unozinti weCasablanca, uAnas Zniti, wenze umsebenzi oncomekayo kwangoko emdlalweni ngethuba evala ibhola ebikhatywe nguWayde Jooste.
Emva koko, uDeon Hotto uzame ukukhaba ekude – kodwa ibhola yakhe iphume ecaleni. 
Itsazise igazi kuqala iBucs ngegowuli elifakwe nguVincent Pule – ofumene ibhola elungisiweyo nguDeon Hotto. 
Emva kokuya kwixesha lokuphumla ihamba phambili, bekulindeleke iPirates ivale emva okanye yongeze elinye igowuli. 
Ayikwazanga ukwenza nanye kwezo zimbini izinto. 
UBen Malango woyise amadoda amabini ebhokisini wafaka igowulu kwangoko kwisigaba sesibini. 
Imcaphukisile kakhulu lo nto uJosef Zinnbauer – ovezwe ethivini elahla phantsi izipeksi zakhe ebezisesandleni. 
Umdlalo weRaja uye wafunquka emva koko, kufanele ngoba ifumene eyona nto ebiyizela futhi isazi kakuhle ukuba iza kulwela ukungabethwa eMorocco.
Ukungena kwabadlali abafana noThembinkosi Lorch, uThabang Monare noPaseka Mako akwenzanga mahluko ngoba iPirates ayikwazanga ukugqobhoza emva kwiRaja Casablanca. 
Kubekho ithemba xeshikweni uDeon Hotto efumana ithuba endaweni entle sekuza kuphela umdlalo. 
Akakwazanga ukukhabela unozinti ngoba ebegadiwe kwabe kungekho mdlali okufutshane kuye obenomnikela ibhola. Kube njalo nakuMako ozamileyo 
ukukhabela ezipalini – ngelishwa lakhe, uZniti ebethe qwa. 
Kunyanzelekile iPirates iphumelele kwiveki ezayo xa idibana neCasablanca emdlalweni wesibini ukuze ikwazi ukuya phambili kwiCAF Confederation Cup.
Pirates: Sandilands, Nyauza, Hlatshwayo, Jooste, Sam, Motshwari, Ndlovu, Pule, Hotto, Mabaso, Makaringe.
Amalalela: Ofori, Monare, Zungu, Mntambo, Lorch, Dlamini, Mako, Maela, Mhango.
Raja Casablanca: Zniti, Madkou, Jbira, Haddad, Hadhoudi, Arjoune, El Wari, Ngoma, Benhalib, Rahimi, Rahimi, Malango.
Amalalela: Bouamir, Boutayeb, Soukhane, Achchakir, Zrida, Makahasi, Nanah, Noah, Habti.
Andisenguye umqeqeshi weChippa United, utsho uVladislav Heric - 
UHeric Vladislav, obengumqeqeshi weChippa United, ugxothiwe emva kokubethwa kwayo yiBloemfontein Celtic emdlalweni weDStv Premiership izolo.
Iqela lebhola ekhatywayo laseMpuma Koloni elidlala kwiPSL, iChippa United, likhangela umqeqeshi omtsha emva kokuba likhombe emnyango uVladislav Heric. 
Ukugxothwa kukaHeric kulandela emva kokuba iChippa United ibethwe yiBloemfontein Celtic ngamagowuli amabini kwelinye (2-1) emdlalweni weDStv 
Premiership obubanjelwe eSisa Dukashe Stadium izolo ngorhatya. 
“Yinyaniso leyo, andisenguye umqeqeshi weChippa United,” utshilo uHeric, ethetha neli phephandaba. 
Le ndedeba yaseSerbia kwinyanga iqeshwe kwinyanga nguMnu. 
Siviwe Mpengesi emva kokuba engazange akwazi ukuqesha uLuc Aymael – owayetyholwa ngobuhlanga ngethuba esengumqeqeshi eTanzania.
Phantsi kukaVladislav Heric – iChippa United iqhothozile kwicala lokuqokelela amanqaku ngokubetha amaqela afana neKaizer Chiefs neStellenbosch – kodwa bekungonelanga. 
Umqeqeshi ugxothwa iChippa ishiyekelwe yimidlalo emibini kuphela nasemva kokubethwa yiTshakhuma Tsha Madzivhandila kwiNedbank Cup. 
Ihleli kwindawo yeshumi elinesihlanu entla kweBlack Leopards esemsileni. 
Ukuba ayikwazanga ukuliphepha izembe, iChippa iza kufumana ithuba lokulwela indawo kwiDStv Premiership ngokudlala namaqela adlala kwiGladAfrica Championship.
UStuart Baxter ude waziswa njengomqeqeshi omtsha weKaizer Chiefs.
IPirates izenzele umsebenzi onzima kwiCAF Confederation Cup.
UVincent Pule we-Orlando Pirates noMarouane Hadhoudi weRaja Casablanca emdlalweni weCAF Confederation Cup obubanjelwe e-Orlando Pirates.
Xa kudlalwa umlenze wesibini weCAF Confederation Cup, yona i-Orlando Pirates iza kufana neqalelayo ngoba ayikwazanga ukukhusela igowuli kowayo. 
Konke oku kwenzeke emva kokuba iPirates ibambene ngegowuli elinye macala (1-1) neRaja Casablanca emdlalweni obubanjelwe e-Orlando Stadium emalanga namhlanje. 
Ukufumana kwayo igowuli iCasablanca emdlalweni oseMzantsi Afrika kuyinike amandla ngoba uxinizelelo lakuba kwiPirates xa kusiyiwa emdlalweni olandelayo eMorocco kwiveki ezayo. 
Umdlalo iwuqale kakuhle kakhulu iBucs ngoba yiyo ebihlasela. Unozinti weCasablanca, uAnas Zniti, wenze umsebenzi oncomekayo kwangoko 
emdlalweni ngethuba evala ibhola ebikhatywe nguWayde Jooste.
Emva koko, uDeon Hotto uzame ukukhaba ekude – kodwa ibhola yakhe iphume ecaleni. 
Itsazise igazi kuqala iBucs ngegowuli elifakwe nguVincent Pule – ofumene ibhola elungisiweyo nguDeon Hotto. 
Emva kokuya kwixesha lokuphumla ihamba phambili, bekulindeleke iPirates ivale emva okanye yongeze elinye igowuli. 
Ayikwazanga ukwenza nanye kwezo zimbini izinto. UBen Malango woyise amadoda amabini ebhokisini wafaka igowulu kwangoko kwisigaba sesibini. 
Imcaphukisile kakhulu lo nto uJosef Zinnbauer – ovezwe ethivini elahla phantsi izipeksi zakhe ebezisesandleni. 
Umdlalo weRaja uye wafunquka emva koko, kufanele ngoba ifumene eyona nto ebiyizela futhi isazi kakuhle ukuba iza kulwela ukungabethwa eMorocco.
Ukungena kwabadlali abafana noThembinkosi Lorch, uThabang Monare noPaseka Mako akwenzanga mahluko ngoba iPirates ayikwazanga ukugqobhoza emva kwiRaja Casablanca. 
Kubekho ithemba xeshikweni uDeon Hotto efumana ithuba endaweni entle sekuza kuphela umdlalo. 
Akakwazanga ukukhabela unozinti ngoba ebegadiwe kwabe kungekho mdlali okufutshane kuye obenomnikela ibhola. 
Kube njalo nakuMako ozamileyo ukukhabela ezipalini – ngelishwa lakhe, uZniti ebethe qwa. Kunyanzelekile iPirates iphumelele kwiveki ezayo xa idibana neCasablanca emdlalweni wesibini ukuze ikwazi ukuya phambili kwiCAF Confederation Cup.
Le ngcingane imemelela ukuba makubekho inguqu egqibeleleyo ekulungisweni kwentlalo apho ulawulo lwamadoda kwinto yonke kufuneka lushenxisiwe. 
Kaloku le ngcingane ayohlukani nengcingane yesikhomokazi kuba ingunozala wale ngcingane. 
Le nyanga ikwayinyanga yokuqhayisa ngesinxibo sethu sesintu, ukutya kwethu kwanomculo wethu.
KWIINTSUKU ezintathu uThambi Manganya sele ehambe ngeenyawo zakhe umgama weekhilomitha ezilikhulu elinamashumi amabini ananye (121km).
Lo mgama wezi khilomitha (121km) ukumlinganiselo wokusuka eBika eGcuwa usiya eMonti okanye ukusuka kuCofimvaba ukuya eDutywa.
UThami Manganya ukuhambo lwe-800km ukusuka eRhawutini ukuya eDutywa.
UManganya (26), wakuGamgam eDutywa, ukuhambo lweentsuku ezingamashumi amabini kwiikhilomitha ezingamakhulu asibhozo (800km) ukusuka eRhawutini ukuya eDutywa ngeenjongo zokonyusa ingxowamali yokunceda izikolo kwakunye nezemidlalo kwiilali zaseMpuma Koloni.
UManganya, ophumelele isidanga sakhe kwizifundo zobudlelwane kwezehlabathi kwakunye nezeendaba (International Relations and Media Studies) eWits kunyaka ophelileyo, uthi ujolise ekurhwebesheni imali ekwiR1.28 million ukunceda abafundi basemaphandleni kweli phondo.
Ngosuku uzimisele ukuhamba umgama weekhilomitha ezingamashumi amane anesibini (42km), umgama okumlinganiselo wokusuka eColosa (eDutywa) ukuya edolophini eGcuwa.
Iinjongo zakhe kolu hambo, ngokwezemfundo, kukunyusa ingxowamali yokuthenga iikhompyutha ezingamashumi amahlanu kwizikolo ezilishumi zaseMpuma Koloni ukuze abafundi basemaphandleni babenolwazi kwezobuchwepheshe. 
Ukwajolise ekuthengeni iikhalityuleyitha ezingama500, oobhaka abangama500, iipere zezihlangu ezingama250, iiphedzi (sanitary pads) kumantombazana aliwaka (1 000), iDatha kwanemali yokufaka isicelo seyunivesithi kubafundi bakaGrade 12 abangama500.
Ngokwezemidlalo, uManganya ufuna ukurhwebesha iR200 000 yokuncedisa kwizixhobo zebhola ekhatywayo, umnyazi, iqakamba, umbhoxo namanqindi ukunciphisa ukusetyenziswa gwenxa kweziyobisi.
“Ukuqukwa kwezixhobo zokulolongela amanqindi (boxing gym), asiyonto yezemidlalo nje, kodwa yindlela (yokufundisa) ukuzikhusela. 
Amakhosikazi nabantwana, ngabona bantu bangamaxhoba odushe olujoliswe kwisini noxhatshazo. 
Ngokwale ndawo yokuzilolongela amanqindi, baza kuqeqeshelwa ukuzikhusela xa ubomi babo buphantsi kwesigrogriso,” utshilo uManganya kwimbalelwano.
Ebalisela I’solezwe lesiXhosa uManganya uthi emva kokujonga imeko abajongene nayo abafundi basezilalini, uhleli phantsi wacinga icebo. 
“Ndibone ukuba yintoni endingathi ndiyenze ukwenza umahluko, ndagqiba ngokuthabatha olu hambo,” utshilo uManganya.
Ngethuba encokolela I’solezwe lesiXhosa izolo (ngoLwesithathu ophelileyo), ebesele engene kwiphondo laseFreyistata. 
Kusuku lwakhe lokuqala (30 kuCanzibe) uye walala egaraji.
AmaSamariya alungileyo angaphosa esivivaneni kweli phulo likaMangwanya ngokusebenzisa le akhawunti (Capitec) 1518703346. 
Inombolo yakhe ithi 063 368 1964.
Inkosikazi yaseRhawutini ebeleke abantwana abalishumi, ngaxeshanye, icela amancedo isithi ayinakukwazi ukumelana nalo mthamo ngokwezemali nangokomphefumlo.
UGosiame Thamara Sithole, 37, ubeleke aba bantwana kwisibhedlele sasePitoli ngokuhlwa kwangoMvulo, watsho esophula irekhodi lehlabathi 
leGuiness likaHalima Cissé obeleke abantwana abalithoba eMorocco kwinyanga ephelileyo.
UGosiame Thamara Sithole nomyeni wakhe uTeboho Tsotetsi.
Umyeni wale nkosikazi uTeboho Tsotetsi uthi uSithole, osuka kwilokishi yaseTembisa Ekurhuleni, ubeleke amakhwenkwe asixhenxe namantombazana amathathu emva kokusetyenziswa kwesikere.
“Ebeneenyanga ezisixhenxe neentsuku ezisixhenxe ekhulelwe. Ndichulumancile. Ndineemvakalelo,” utshilo uTsotetsi, ongaphangeliyo.
USithole, okwanamawele aneminyaka emithandathu, uxelele iPretoria News kwinyanga ephelileyo ukuba wayengayikholelwa ekuqaleni kwalo nyaka xa wayexelelwa ngoogqirha ukuba ukhulelwe abantwana abathandathu (sextuplets),
Phambi kokuba olunye upopolo luveze ukuba unabantwana abasibhozo (octuplets).
UGosiame Thamara Sithole nomyeni wakhe uTeboho Tsotetsi UMFANEKISO: Thobile Mathonsi/African News Agency (ANA)
Abanye ababini zange babhaqwe ekuqaleni kuba babekumbhobho ongafanelekanga, ngokokutsho kukaSithole.
USithole, ongumanejala evenkileni, uthi kwakumothusile ukukhulelwa olu hlobo. 
Uthi kwakunzima ekuqaleni, egula. Ukwathe khange akunyangele ukukhulelwa.
UNjingalwazi Dini Mawela, isekela ntloko kwisikolo sezobugqirha eSefako Makgatho Health Sciences University, uthi imeko kaSithole inqabile kwaye ivame ukubangelwa lunyango lokufuna ukukhulelwa.
Aba bantwana baza kugqiba ezi nyanga zizayo kwizixhobo zokukhulisa abantwana ngenxa yokuba bebekhulelwe “ngomngcipheko ophezulu”, utshilo uMawela.
Isithethi solu sapho uMakgoshi Maponyane, ongumseki weFacade Estilo, uthe: 
“Nabani na ofuna ukuncedisa angaqhakamshelana nam kwi info@facadeestilo.co.za okanye ku 076 917 7347. 
Abo bafuna ukuncedisa ngqo kusapho bangasebenzisa ezi nkcukacha ku-Nksk GT Sithole [Absa] 9354679538 okanye uMnu. Tsotetsi [Capitec] 1488629054.”
Igosa eliyintloko kwezemisebenzi kwi-Independent Media, uTakudzwa Hove, uthi amalungu oluntu amkelekile ekuseni izinto zokunceda olu sapho 
kwii-ofisi zale nkampani (Independent Media) eGoli, ePitoli, eKapa naseThekwini.
Ipolisa laseChafutweni kuGatyana elidutyulwe labhubha ngoonqevu, eDutywa kuMvulo weveki ephelileyo, lishiya abazali balo nabantwana balo ababini.
UNyameko Mbelani (38), yinkonzo yakhe yomngcwabo kowabo ngoMgqibelo kwilali yaseNtshingeni eChafutweni. 
Udutyulwe kungquzulwano obe luphakathi kwamapolisa kwakunye noonqevu edolophini eDutywa olwenzeke ekuzeni kusa ngoMvulo kwiveki ephelileyo. 
UMbelani uye wabhubhela kwisibhedlele esikufutshane emva kokuba waye wabalekiselwa khona ukufumana uncedo kumanxeba eembumbulu okudutyulwa ngoonqevu kumzimba ongentla.
Olu ngquzulwano lulandela emva kokuba amapolisa aseDutywa athi afumana umnxeba ngezithuba zentsimbi yesibini ekuzeni kusa, mnxeba lowo othi 
kuqhekezwa ivenkile ethile edolophini eDutywa. 
Ingxelo ephuma kuBrigadiya Tembinkosi Kinana, ithi amapolisa athe eqala ukufika kwigaraji ethile eDutywa akhawulelwa yinqwaba yeembumbulu 
bedutyulwa ngabarhanelwa abo, nekulapho uMbelani aye wadutyulwa kumzimba ongentla wafumana amanxeba anzulu. 
Iindaba zokubhubha kukaMbelani zingene ngoLwesibini kusasa umhla wokuqala kule inyanga.
Kubulewe ipolisa eDutywa.
UMbelani ubesebenza kwisikhululo samapolisa saseDutywa kwaye sele enexesha elide esebenza njengepolisa kuba ebesele eneminyaka elishumi 
elinesihlanu, waqala ngo2006.
Eli qhawe libhubhele emfazweni, lizalelwa eChafutweni kuGatyane. 
Ngasemva ushiya unkosikazi wakhe kwakunye nabantwana bakhe.
UMkomishinala wePhondo uNjengele Lt Liziwe Ntshinga udlulise amazwi okubopha usapho, izalamane kwakunye noogxa bakaMbelani. 
Uthi zibashiye bephazamisekile ezi ndaba zibuhlungu.
“Iindaba ezibuhlungu zokushiywa lelinye lelungu lethu zisothusile futhi zisiphazamisile. 
Nangona kunjalo abathandathu (6) abarhanelwa kwabasibhozo sele bebanjiwe, bebanjwa kuTsolo. 
Kwaye aba barhanelwa baza kubhatala ngesenzo esibi abasenzileyo sokuthabatha umphefumlo ongenatyala.
Amapolisa abongoza intsebenziswano eluntwini. 
Lowo unokuthi abe nolwazi malunga nabarhanelwa ababini abashiyeke bengekabanjwa eze ngaphambili. 
Kungenjalo atsalele isikhululo samapolisa aseDutywa, kuTsolo okanye batsalele ku086 00 10 111.
IXESHA lolwaluko lwaphakathi enyakeni liyaqala ngokusesikweni ngomso (Lwesihlanu) kodwa yona imigidi ayivumelekanga xa amakhwenkwe ebuya esuthwini.
Urhulumente waseMpuma Koloni uphumeze ulwaluko emva kokungqubanisa iintloko, eqwalasele neCovid-19. 
Imihla esikelwe eli siko kukuqala ngoLwesihlanu (11 June) ukuya ngomhla wamashumi amathathu kwinyanga ezayo (30 July).
Ulwaluko alukhange luvunyelwe kwixesha lasebusika kunyaka ophelileyo.
Liyaqala ngale mpelaveki isiko lolwaluko eMpuma Koloni.
UMphathiswa weNtsebenziswano kuRhulumento kwaneMicimbi yeMveli eMpuma Koloni, uXolile Nqatha, uthi esi sigqibo sokuvunyelwa kolwaluko sithatyathwe kuqwalaselwe imimandla efana naseNelson Mandela Bay kwanaseSarah Baartman apho ulwaluko belungavumelekanga kwixesha lasehlotyeni.
Urhulumente waseMpuma Koloni ngoLwesibini ubhengeze ukuba lonyukile inani labantu abosuleleka yiCovid-19 ukusuka kuma821 ngomhla wama29 kuCanzibe ukuya kwi-1 310 ngomhla wesihlanu kule nyanga.
INkulubaphathiswa uOscar Mabuyane uthi eli nani lifunqukileyo liseNelson Mandela Bay, lilandelwe yiSarah Baartman kwaneBuffalo City.
UMabuyane uthi ngabantu abayi-139 abasesibhedlele ngenxa yeCovid-19 kweli phondo, apho abangamashumi amabini anesithandathu (26) kubo bekwigumbi labagula kakhulu (ICU).
“Sicela abantu bakuthi kwiphondo lonke bancendisane nathi banxibe izifonyo, baqelelane, bakhe behle nasekuzimaseni iziyunguma kuba ukufa kufikile. 
Ulonwabo alubaleki bantu bakuthi. Ukuvulwa kweziyunguma ngurhulumente, akuthi umntu makazimase iziyunguma,” utshilo uMabuyane kule veki.
Eminye yemigqaliselo eza kuqwalasela kweli xesha lolwaluko kukuhlolwa kwempilo neCovid-19 yamakhwenkwe aza koluka, ukuthotyelwa kwemiqathango yeCovid-19 emabhumeni, ukugonywa kwamakhankatha neengcibi, ukunyanzeliswa kwemithetho yeCovid-19 ngabezomthetho kwanokuthintelwa kwamabhuma angekho semthethweni.
Usihlalo weContralesa eMpuma Koloni, uNkosi Mwelo Nonkonyana, uthi kubalulekile ukuba abazali bamakhwenkwe aza koluka balandele yonke imithetho ukuqinisekisa ukuba kukho ukhuseleko kwabo basesuthwini.
Malunga nemigidi engavumelekanga, uNonkonyana uthe: “Sisathethana norhulumente ngelithi imigidi le mayiqhube kodwa phantsi kwemiqathango, kodwa ngenxa yalo msinga wesithathu wolosuleleko (Third Wave) sicela abantu bakuthi banyamezele.”
UNGAGWETYWA iminyaka engafikelela kwemithathu ejele okanye umdliwo (okanye zombini – umdliwo nesigwebo) xa inkundla ikufumanise unetyala lokuba nomfanekiso okanye umzobo webele lomntu ngaphandle kwemvume yakhe.
Oku kuqulathwe kumthetho omtsha osandula ukuphunyezwa wokunqanda ulwaphulomthetho olwenziwa ngokusetyenziswa kwekhompyutha okanye ifowuni kuquka neminye imingxili yokuhambisa imifanekiso, imiboniso kwakunye noshicilelo ngezixhobo zobuxhakaxhaka.
Lo mthetho ubizwa iCybercrimes Act 19 ka2020 kwaye uphunyezwe ngokusesikweni yiOfisi kaMongameli ngomhla wokuqala kule nyanga yeSilimela.
Urhulumente waseMzantsi Afrika uphumeze umthetho iCybercrimes Act 19 ka2020
NgokweCandelo 16 lalo mthetho (Section 16), ubani angajongana notshutshiso xa eveza esidlangalaleni umfanekiso webele lomntu obhinqileyo, welomntu oguquke ngokwesini (transgender) kwanelomntu ozelwe nezini ezinxaxhileyo (intersex).
Eli Candelo 16 lalo mthetho likwathi “nokuba akaziwa okanye uyaziwa (ngegama) lo mntu ovezwe kumboniso/kumfanekiso”, lowo usasaze lo mfanekiso/mboniso angajongana notshutshiso.
Kwakhona eli Candelo 16 lithi ubani angajongana notshutshiso xa enobonwa enomfanekiso okanye umboniso wamalungu angasese (nude) womnye umntu ngaphandle kwemvume yakhe.
ICandelo 14 lalo mthetho lithi ubani angajongana notshutshiso enokuhambisa umyalezo onelizwi okanye umboniso obeka emngciphekweni omnye umntu okanye abanye abantu angagwetywa iminyaka enokufikelela kwemithathu okanye umdliwo 
(okanye zombini – umdliwo nesigwebo) xa efunyenwe enetyala yinkundla yomthetho.
Lo mthetho ngokweCandelo 11 udiza ukuba ubani angagwetywa iminyaka enokufikelela kwishumi elinesihlanu okanye umdliwo (okanye zombini – umdliwo nesigwebo) xa enokufunyaniswa enetyala lokuba nePassword (iinkcukacha zokuvula) okanye ikhowudi yokuvula ifowuni okanye ikhompyutha yomntu ngaphandle kwemvume yalo mntu.
Ubani xa enomfanekiso okanye umboniso wakhe (webele, welungu langasese) awubone ukomnye umntu okanye abantu ngaphandle kwemvume yakhe, angabika oko kumagosa ezomthetho.
IINDLELA zokukhawuleza ubaleke xa iimpawu zodushe olujoliswe kwisini phakathi kwakho neqabane lakho kukuba ibhegi yakho ihlale icwalile ukuze ushiye loo ndoda kwangethuba phambi kokuba kwenzeke into embi ebomini bakho.
Oku kuthethwe nguMercy Cwayi oyiNtloko kwi-On Eagles Wings Multi-Purpose Centre yaseJeffreys Bay kulandela iimfundiso azifunde kwingxoxo 
ebiququzelelwe yiPOWA (People Opposing Women Abuse) ngokusebenzisana nenkampani eyenza iti iJoko.
Le ngxoxo ijolise ekufundiseni amaxhoba odushe olujoliswe kwisini ukuba ohlukane nokuthula cwaka ngoxhatshazo lwawo.
Kwingxoxo evangwe ngeti ebibanjelwe kwityalike iPCG eJeffreys Bay, amalungu oluntu kula mmandla aye afumana ithuba lokufunda ngeengxaki zoxhatshazo ajongene nazo bekwaphendla neendlela zokuqubisana noko.
UMercy Cwayi, iNtloko kwi-On Eagles Wings Multi-Purpose Centre kwanoKate Mocheki, iNtloko yeeProjekthi kwiPOWA.
UCwayi uthi kwezi ngxoxo ufunde ukuba amakhosikazi kufuneka ahlale eneenombolo zikaxakeka zokuwanceda ngomhla wengxaki.
“[Sikwafunde] ukuba amakhosikazi makabenebhegi kaxakeka eneempahla nezinto zokuhlamba nokuthambisa ehlala icwalile, ukuze imeko yoxhatshazo bayishiye ngokukhawuleza. 
Sikwafundiswe ukuba masixelele uluntu ukuba amaxhoba odushe olujoliswe kwisini makakholelwe futhi nokuba amadoda ahlonitshiweyo ngokwezemfundo kwanokuphumelela kwawo ngokwempangelo angangabo abaphembeleli bodushe olujoliswe kwisini,” utshilo uCwayi.
Kusenjalo, kwakwezi ngxoxo ezivangwe ngeti, eMthatha kuye kwabanjwa iingxoxo malunga nombandela wokuthwalwa kwamantombazana ngaphandle kwemvuwe yawo.
Ngokusebenzisana nePOWA neMthatha Women’s Support Centre bathe babamba ezi ngxoxo, bekwagxile kumbandela wokuthwala.
Amakhosikazi aseMthatha exoxa ngemiba edla wona.
INtloko yeMthatha Women’s Support Centre, uKoliwe Nongauza, uthe: 
“Ngamanye amaxesha abazali [bavuma ukuba kuthwalwe abantwana babo] ngenxa yendlala kuba bebona ukuba abanakumelana nendlela eyiyo yokukhulisa umntwana wabo oyintombazana.”
“Kumaxesha amaninzi, le ndoda ixhwile le ntombazana okanye lo mfazi iye imkhulelise ngokukhawuleza, ukuze athibazeke ukubuyela ekhayeni,” 
Utshilo uNongauza, ekwathi basebenzisana namapolisa ukuqubisana nalo mbandela.
UKate Mocheki, iNtloko yeeProjekthi kwiPOWA, uthi eyona njongo iphambili yabo kukuqinisa amazwi adlamkileyo kuluntu ukuze kuphele ukuthula cwaka kwimiba yodushe olujoliswe kwisini.
Ndihlutshwa liphulo nentengiso yomzi odidiyela nothengisa utywala iCastle Milk Stout, ngokusengela phantsi inkolo yesiNtu noxa amathunga ekho, ngelithi umisela usuku lweziNyanya! 
Eli phulo alizukunceda ukuvuselela inkcubeko, okulilifa, amasiko nezithethe zamaAfrika nanjengoko bebanga njalo!
Esi senzo siphuhlisa ubuzungul’ ichele obungenantanga ngokusebenzisa inkolo yesiNtu ukuzenzela ingeniso nanjengoko bejolise ekunyuseni iintengiso zabo.
Okona kudanisayo kukuba abantu abafanele ukuba ngabalondolozi bamasiko nezithethe (iinkokheli zemveli) zizibandakanye nephulo lokunyusa iintengiso zikadlomdlayo egameni lenkolo yesiNtu nebezifanele ukuba ngamatshantliziyo atshotsha phambili ekuyikhuseleni koozongul’ichele abayisengela phantsi.
Mhlawumbi ukuze esi simbonono ndisenzayo sicac e nakuthathatha, mandiphuhlise ezi ngongoma zilandelayo:
1. Amasiko esiNtu akazozenzo/ misitho elabalabayo, koko yindlela yokuphimisela inkolo yesiNtu.
2. Isiko asibotywala okanye inyama yento exheliweyo, koko lilizwi elithi liphume kubantu bekhaya abanyulu nabamanyeneyo.
3. Utywala basemlungwini bungumgqakhwe kumasiko esiNtu!
4. Inkolo yesiNtu nephinyiselwa phakathi kwezinye izinto ngamasiko nezithethe, ayikho kukhuphiswano lokuba ibe nemisitho ekwikhalenda kuba 
ezinye iinkolo zanikwa loo nyhweba zizirhulumente ezinefuthe lobukoloniyali.
5. Esintwini akudingeki tywala ukuze kukhunjulwe iziNyanya, kwaye ziyinxenye yobomi bethu bemihla ngemihla!
6. Inkolo yesiNtu ayonkolo yabantu abaqamele ngodlomdlayo. 
Isizwe sinengxaki yolutsha olungene gabhu emphandeni, kodwa kusangcwaliswa umbulalazwe ongudlomdlayo!!
Liyinene elomfo wasemaMpingeni elithi, “Ithafa elingenazingxangxosi lisisigqubu seenyoka”. 
Kwezi nkolo zingaka kweli lizwe nezibanendywala zasemlungwini xa ziqhuba imicimbi yazo yonqulo, bekutheni ze kuchongwe le? 
Impendulo ilele kwela qhalo lomfo wasemaMpingeni. 
Kaloku ezasekhapha izinja zikhumkile!! 
Yilo nto nemizi edidiyela udlomdlayo isiqabela ngaphandle kwesali isiNtu!!
Ndikhwebela zonke iiKumkani neeNkosi ezizingcayo ngesiNtu, zizibhekelise kula manyal’enyoka izibandakanye nawo iContralesa! Nayo iContralesa kuyafuneka izibhence ukuba ingaba isadlala le ndima izigasa ukuba idlala yona, okanye sele iliqonga labantu nje abancwase ukuzalisa izisu zabo – mhlawumbi abanye bengengabo nabo bantwana begazi!
Ukuba iContralesa izimisele nyani ukukhuthaza inkolo yesiNtu, ibanjwe yintoni ngoku? Kutheni ifuna ukuxhathisa ngodlomdlayo ukuze yenze oko? 
Ingaba yintoni egwenxa ngokusebenzisa usuku esele likho nelibekelwe bucala kwikhalenda yesizwe, umhla wama24 kweyoMsintsi nolusuku lokukhumbula amafa esizwe?
Mayixelele (iContralesa) isizwe, ukuba ifunjathiswe ntoni ngulo mzi wotywala iqhubela kubo uluntu, egameni lenkolo!!
Ndiqinisekile ukuba imibutho yamatshantliziyo enkolo yesiNtu ayinakuze ithule oku ngathi akwenzekanga nto, sakugqiba ukubhuntsekwa umnwe wokuphalaza elisweni isiNtu!!
Olu luluvo lukaMonde Ciko (uTshatshu) olitshantliziyo leNkolo yesiNtu!
UMonde Ciko (uTshatshu) olitshantliziyo lenkolo yesiNtu.
Ndiyaqonda ukuba sonke siyalukhumbula olwasuku uMongameli weli lo Mzantsi Afrika esixelela ukuba, ngenxa yeCovid-19 asisayi ukubuyela eziOfisini ebesisebenzela kuzo. 
Ndiyacinga ukuba kwaku pha kula nyanga yoKwindla, kulo nyaka ogqithileyo. 
Ukufumana kwethu olunxibelelweno zange siqonde ukuba uyakuphela gungqu unyaka sisasebenzela ezindlwini zethu. 
Ungandivi kakubi, kwakumnandi kakhulu ekuqaleni, ngoba kaloku izinto uzenza uthe chu, ngoba akunyanzelekanga ukuba uvuke ulungiselele indlela ebheka emsebenzini, 
Uphuma kwigumbi lokulala, ungene kwigumbi osebenzela kulo, okanye usebenzele ebhedeni khona njalo.
Ukuba ungumntu owonqenayo ofana nam lo, ungazibhaqa ungena kwiintlanganisa zika-zoom unxibe iimpahla zokulala, andithi kaloku akhomntu ukubonayo. 
Hayi ke andifuni nokuyithetha indaba yokusoloko uya efriji ukhangela nje into yokuhlafuna, nokuba awulambanga.
Ukuqukumbela, siyabona ke ukuba ukusebenzela ekhaya kunezinto eziluncedo nezingalunganga, umntu kulindeleke ukuba anyamezele, afumane indlela eyiyo enekuthi isebenzele yena ukuze umsebenzi lowo wakho uwenze ngokulundelekileyo.
Khawutsho ke, wena uyibona njani le ndaba yokusebenzela ekhaya? 
Khawukhe usichophisele.
NGAMAPHONDO amathathu uThami Manganya (26) ehamba ngeenyawo ngeenzame zokunceda abantu abatsha abahlelelekileyo eMpuma Koloni kwaye ngoku sele ekufuphi ekugqibeni uhambo lwakhe – kodwa yona inkxaso uyicela nangakumbi.
Emva kokufulathela iWits eRhawutini ngentsasa yangomhla wamashumi amathathu kuCanzibe (30 May) ethabatha uhambo ngeenyawo lweentsuku ezingamashumi amabini, ngoku uManganya sele engene kwiphondo laseMpuma Koloni. 
Ngokwezicwangciso, uManganya uza kufika eDutywa ngomhla weshumi elinesibhozo kule nyanga (18 June).
Ushiyekelwe yimiganyana nje abekanti uyafika eDutywa. 
NgeCawe, emva kweentsuku ezilishumi elinesihlanu ehamba, umfanekiso wakhe uthatyathwe eLady Grey wabe esithi: 
“[Iikota ezintathu kwezo zine] 75% yohambo ndilugqibile. Siza kuba seDutywa ngomhla weshumi elinesibhozo”.
UManganya, wakuGamgam eDutywa, ukuhambo lweentsuku ezingamashumi amabini kwiikhilomitha ezingamakhulu asibhozo (800km) ukusuka eRhawutini ukuya eDutywa ngeenjongo zokonyusa ingxowamali yokunceda izikolo kwakunye nezemidlalo kwiilali zaseMpuma Koloni.
Eli qhawe, neliphumelele isidanga salo kwizifundo zobudlelwane kwezehlabathi kwakunye nezeendaba (International Relations and Media Studies) eWits kunyaka ophelileyo, lijolise ekurhwebesheni imali ekwi-R1.28 million ukunceda abafundi basemaphandleni kweli phondo.
Iinjongo zakhe kolu hambo, ngokwezemfundo, kukunyusa ingxowamali yokuthenga iikhompyutha ezingamashumi amahlanu kwizikolo ezilishumi zaseMpuma Koloni ukuze abafundi basemaphandleni babenolwazi kwezobuchwepheshe. 
Ukwajolise ekuthengeni iikhalityuleyitha ezingama-500, oobhaka abangama-500, iipere zezihlangu ezingama-250, iiphedzi (sanitary pads) kumantombazana aliwaka (1 000), iDatha kwanemali yokufaka isicelo seyunivesithi kubafundi bakaGrade 12 abangama-500.
Ngokwezemidlalo, uManganya ufuna ukurhwebesha iR200 000 yokuncedisa kwizixhobo zebhola ekhatywayo, umnyazi, iqakamba, umbhoxo namanqindi ukunciphisa ukusetyenziswa gwenxa kweziyobisi.
“Ukuqukwa kwezixhobo zokulolongela amanqindi (boxing gym), asiyonto yezemidlalo nje, kodwa yindlela (yokufundisa) ukuzikhusela. 
Amakhosikazi nabantwana, ngabona bantu bangamaxhoba odushe olujoliswe kwisini noxhatshazo. 
Ngokwale ndawo yokuzilolongela amanqindi, baza kuqeqeshelwa ukuzikhusela xa ubomi babo buphantsi kwesigrogriso,” utshilo uManganya kwimbalelwano.
Ebalisela I’solezwe lesiXhosa uManganya uthi emva kokujonga imeko abajongene nayo abafundi basezilalini, uhleli phantsi wacinga icebo. 
“Ndibone ukuba yintoni endingathi ndiyenze ukwenza umahluko, ndagqiba ngokuthabatha olu hambo,” utshilo uManganya.
Kodwa uManganya uthi uyayicela nangakumbi inkxaso ngokwezimali kolu hambo. 
AmaSamariya alungileyo angaphosa esivivaneni kweli phulo likaMangwanya ngokusebenzisa le akhawunti (Capitec) 1518703346. 
Inombolo yakhe ithi 063 368 1964.
AYAPHOKOKA amazwi ovelwano emva kokubhubha kwentatheli, umhleli, umpapashi kwanetshantliziyo lobuntatheli basekuhlaleni.
UWandile Fana (45), obesaziwa njengoWara, ubhubhe ngoLwesihlanu emva kokungeniswa esibhedlele ngenxa yeCovid-19.
UFana ebengumseki nomhleli wephephandaba laseCofimvaba iSkawara News, ebelipapasha isikakhulu ngesiXhosa, futhi ekwahlela nephephandaba 
elipapashwa ngokomnatha (online) iTakasele.
Ngethuba ebhubha ebengusihlalo kwibhodi yoMbutho wabaPapashi abaZimeleyo (Association of Independent Publishers [AIP]).
AbeAIP bamchaze uFana njengetshantliziyo lobuntatheli basekuhleni, besithi ebehlonitshwa ngolwazi nangendlela yokusebenza. 
“Ukubhubha kukaWara ziindaba ezibuhlungu ezisishiye sinxunguphele kakhulu. 
UMzantsi Afrika uphulukene netshantliziyo lobuntatheli basekuhlaleni (community media) kwaye mna ndiphulukene nomhlobo ongwanzilili nonovelwano,” utshilo uPatrick Rudolph obesakuba lilungu lebhodi kwiAIP.
Yona iArhente yoPhuhliso labezeeNdaba/lezoSasazo kwanoNxaxhiso (eshunqulelwa njengeMDDA), ithi intshisakalo kaFana kwanegalelo lakhe kubuntatheli basekuhlaleni kwakuhlala kukhunjulwa.
Umbutho iANC eMpuma Koloni uthi uFana uzise undiliseko nembekokazi kwicandelo lobuntatheli. 
“Omele emqaleni amazwi ngequbuliso abhubhe ngalo [uFana] nobeyintatheli enesakhono. 
Sidlulisa amazwi ovelwano kusapho lakwaFana, abahlobo kwanoogxa bakhe kwezobuntatheli,” itshilo iANC yephondo kwimbalelwano.
IQonga labaHleli boMzantsi Afrika (elishunqulelwa njengeSANEF) nalo lidlulise amazwi ovelwano kusapho, abahlobo kwanezobuntatheli emva kokubhubha kweli tshantliziyo. 
“Lala ngoxolo Wandile ‘Wara’ Fana. 
Ugqatso lwakho ulufezile,” itshilo iSANEF kwimbalelwano.
UFana ebengomnye wabakhimkhanyo kwingxowamali yeSANEF yokuzisa isiqabu kwiintatheli ezibethakelele epokothweni ngenxa yeCovid-19, esebenza namagqala uMathatha Tsedu. 
Joe Thloloe kwakunye noMelody Emmett.
Eli tshantliziyo lishiya ngasemva unkosikazi walo nabantwana ababini. 
Iingcombolo zomngcwabo bezingekapapashwa.
OWAYEKADE ebhexesha iBhrakfesi Eyondlayo Ekuseni (BEE) kuMhlobo Wenene FM, uPutco Mafani, ubuyela kwesi sikhululo emva kweminyaka abaphulaphuli bengasamvi kunomathotholo.
UMafani ubuyela kuMhlobo emva kokulahla ngo2017, emva kweengxelo zokuba uyokuba yinxalenye nesikhululo sikanomathotholo seMSG Africa, esasiza kuvulwa eMonti.
Ohlebele I’solezwe lesiXhosa uthi uMafani kwesi sihlandlo uza kuba ngumsasazi wezemidlalo.
“Uza kwenza iinkqubo zemidlalo bezisenziwa ngongasekhoyo uLloyd Sitsheke,” utshilo umthombo oxelele eli phephandaba.
Eli gqala lomsasazi liza kwenza iinkqubo zemidlalo ezifana nezoLonwabo neMidlalo ngoMgqibelo kusasa nezemidlalo ebusuku, ebezisenziwa 
nguLoyiso Sitsheke osweleke kunyaka ophelileyo.
“Uza kusasaza ezemidlalo nakuMasigoduke emva kwemini (inkqubo kaAmaza Ntshanga noZizo Tshwete).”
Kwakhona, I’solezwe live ukuba iinkqubo zemidlalo ngempelaveki, ebezifudula zisenziwa ngongasekhoyo uSterra Ngqezana, ngoku ziza kwenziwa nguOngeziwe Mjana.
UMjana ngumsasazi wezemidlalo kwiTruFM.
“Okwangoku akukabikho tshintsho luza kwenziwa kwezinye iinkqubo,” utshilo ohlebele I’solezwe.
Esi sibini kulindeleke siqale ukusebenza ngokusesikweni ngomhla wokuqala kuTshazimpuzi (April).
“NINGA ningalala nombethe ingubo yothando, uxolo nemvisiswano, ndinithanda nonk’ emakhaya!”
La ngamazwi aziwa nanguthathatha obebukel’ iindaba zesiXhosa kumabonakude woMzantsi Afrika kule minyaka ingama37.
Kodwa ngoLwesibini, umhla wama30 kweyoKwindla 2021, uluntu luza kube luthe nqwadalala, lukhangele kumabonakude, xa uMam’ uNoxolo Grootboom esitsho okokugqibela la mazwi awazakhel’ igama ngawo.
Eli gqala leendaba zesiXhosa kwiSABC1, liza kube lifunda iindaba okokugqibela phambi kokuthabatha umhlalaphantsi.
UMam’ uNoxolo, nanjengoko ebizwa njalo nazintsan’ ebezinqwenel’ ukufana naye, waqal’ ukufund’ iindaba kwiSABC1 ngeminyaka yoo1980.
Ngaphandle kokunambitheka kolwimi lwesiXhosa okanye indlela ebehlal’ ebukeka ngayo kumabonakude, uza kukhunjulwa ngosasazo olungenantanga ingakumbi kwiziganeko ezashiy’ imbali kuMzantsi Afrika nakwamany’ amazwe.
Lo makhwekhwetha womsasazi, wasasaz’ umngcwabo wenkokeli yeSACP uChris Hani, owagetyengwa ngaphandle kwekhaya lakhe eliseBoksburg eRhawutini.
UMam’ uNoxolo, wayengummelwane kaHani eBoksburg, kwaye waba ngumntu wokuqala ukugaleleka kweli khaya ngomhla wesehlo.
Akaphelelang’ apho, usasaze imingcwabo yabany’ oosopolitiki abafana noSteve Tshwete, uGovan Mbeki, uWalter Sisulu, uNelson Mandela noWinnie 
Madikizela-Mandela.
Elo lizwi lakhe lithi ndiphulaphule, belithenjiwe kwiziganeko zolonwabo, zokukhuthaza, intuthuzelo kwanezokubhiyozel’ubomi.
“Eli qumrhu losasazo (SABC) liyakungqina ngokwenene ukuba uNksk. 
Noxolo Grootboom uza kube evalelisa kubabukeli beSABC1 ngoLwesibini, umhla we30 kweyoKwindla 2021, nanjengoko ethabath’ umhlalaphantsi, emva kwesakhono besiqaqambile kulo Msasazeli woLuntu, ” kutsho uMmoni Seapolelo onguMlomo weSABC, encokolela I’solezwe lesiXhosa.
UMam’ uNoxolo ufulathela iSABC sele enguMhleli weeNdaba zesiXhosa.
Oogxa bakaMam’ uNoxolo, bambi kubo, abafike bancanca amava kulo makadenetha womsasazi weendaba, baphose amazwi ngokusebenza naye.
“Xa ndibala iintsikelelo zam, ndibala naye. 
Ibilithamsanqa nentsikelelo ukusebenza naye. 
Bendingubani, waphi ukunikwa elo thuba? UMama wethu woXolo. 
Iminyaka esibhozo yokusebenza nawe Ma’m, ibiyiminyaka engcono ebomini bam,” 
Kutyatyadula umfundi weendaba zesiXhosa kwiSABC 1, uLisakhanya Pepe, othi waqala ukubukela uMam’ uNoxolo ngo1992, eminyaka isixhenxe ubudala, efunda uGrade 2.
“Mamfene, akekho ofana nawe!” kubhala uPepe.
UMzantsi Afrika utyibele esi sikhukukazi ngemiyalezo emnandi kumaqonga onxibelelwano.
Ingaba wena uza kumkhumbula ngantoni uMam’ uNoxolo?
ABADLALI kwibali loMhlobo Wenene FM bamchaze ugxa wabo uOndela Stamper, 30, ongasekhoyo, njengeyolisa ebelithobekile, ebelizinikele nebelihlala lifuna ukunceda.
Eli tyendyana laseLinge kuKomani, nebelidlala indawo kaZuko kweli bali lemihla ngemihla elithi 
‘Ithini Na Le Nto?’ lisutywe kukufa kwimpelaveki egqithileyo emva kokugula ithutyana.
Iindaba zokusweleka kukaStamper ziwothusile umzi woMhlobo Wenene FM, ingakumbi iqela labadlali bebali kwakunye nabadidiyeli.
“Kubuhlungu kakhulu, inxeba linzulu. UOndela besisithandwa, umntwana onetalente nentliziyo elungileyo. 
Ebefana nonyana kum. Andikhumbuli endibiza ngenye indlela ngaphandle kokuthi mama. 
Ebehleli esolula isandla, umntu obesebenza nzima, enemisebenzi emithathu ngoku emncinane,” kubalisa uMdidiyeli oyiNtloko weli bali loMhlobo 
Wenene FM, uToffee Zitshu.
UZitshu uthi nangona uStamper ebenemingeni yakhe ebomini kodwa behlala ekho ukunceda abanye.
“Iqela lonke lasebalini likwimo yonxunguphalo. 
Njengabaqulunqi bebali nabUkuvela kwengxaki yempilo engekhonye ngaxeshanye kumntu omnye. 
Ngokubanzi, oku kugula kungaquka ukuvela ngaxeshanye kweengxaki zempilo kunye nezengqondo, ezifana nesigulo sokulibala esinxulumene neemeko zempilo zendalo okanye utshintsho olubangelwa zi-endocrinopathies.umntu onesiqinisekiso saselebhu sokuba wosulelwe yiCOVID-19 kusetyenziswa uvavanyo oluqinisekisiweyo, olubandakanya uvavanyo olubonisa ukosuleleka olubizwa ngokuba yi-nucleic acid amplification test
(NAAT; umz. i-PCR eneziphumo eziphuma ngoko nangoko okanye i-nucleic acid sequencing) kwijini ethile enye ubuncinane ekujoliswe kuyo. 
Uqinisekiso lwaselebhu lwenziwa kwiilebhu ezinkulu ezizimeleyo (umz.,The National Microbiology Laboratory okanye i-Public Health Ontario Laboratory) okanye iilebhu ezingezizo ezizimeleyo (umz., iilebhu zasesibhedlele okanye ezasekuhlaleni).
Inkqubo yokukhangela, ukuhlola, nokulawula abantu ebebekhe badibana nesifo esosulelayo ukuthintela ukuya phambili kodlulislo lwaso.
Intengiselwano okanye umsebenzi owenziwa ngaphandle kokuhlangana kwabantu
Isenzo okanye umgaqo-nkqubo wokunciphisa ukwanda okanye ukunwenwa kwentlekele yendalo, isifo esosulelayo, okanye enye into eyingozi
Into eshiyekele kwimiphezulu yeendawo (efana neendonga, imigangatho). Kungenzeka ukuba ihleli nje ngokungancamathelanga, njengothuli nje oluqhelekileyo, okanye kunokwenzeka ukuba incamathele ngenxa yokuhlangana neekhemikhali.
Iqela leentsholongwane elibangela isigulo esisukela kumkhuhlane nje oqhelekileyo ukuya kutsho kwizifo ezimandundu kakhulu, ezifana neMiddle 
East Respiratory Syndrome (i-MERS-CoV) kunye neSevere Acute Respiratory Syndrome (i-SARS-CoV). 
Intsholongwane i-novel coronavirus ekungekudala ifunyanisiwe inikwe igama lokuba yi-SARS-CoV-2 kwaye ibangela iCOVID-19.
Igama lesifo esibangelwa yintsholongwane i-novel coronavirus, iSARS-CoV-2, nesisishunqulelo se-“Coronavirus Disease 2019.”
Uvavanyo lokufumanisa isifo yiyo nayiphi na indlela esetyenziswa ukuqokelela ulwazi lwezonyango ngenjongo yokwenza isigqibo sezonyango (ukutsho oko, ukuqinisekiswa kobukho besifo).
Indlela yodluliselo yesifo esosulelayo nebandakanya amathontsana amakhulwana anxulumene nokuphefumla, ahamba umgama omfutshane (ngaphantsi kwe-6 feet) naveliswa xa uthimla, ukhohlela, okanye uthetha.
Ukwenyuka, amaxa amaninzi ngequbuliso, kwenani labantu abosuleleke sisifo ngaphezulu koko kulindelekileyo ngokwesiqhelo kuluntu olukulo ndawo.
Isalathiso esibonisa isifo, esaziwa ngokuba yi-epidemic curve, yitshathi yeenkcukacha-manani esetyenziswa kwinzululwazi ngezifo ukubona ixesha lokuqala kokuqhamka kwesifo.
Uphando malunga nendlela izifo ezenzeka nezinwena ngayo kwiindawo zabantu zokuhlala.
Isebe lezonyango elifunda ngendlela ezenzeka ngayo izifo nezinwena ngayo kwiindawo zabantu zokuhlala.
EMVA kokuzimanya ngeqhina lomtshato kunyaka ophelileyo nentombi yaseThekwini, umsasazi kamabonakude, uLuyanda Potwana, uthabatha elinye ibakala ebomini bakhe.
UPotwana usabel’ ubizo lwentwaso yobugqirha nokuthandazela.
Lo msasazi weNyan’ Nyan’ edlala veki naveki kwiSABC1, ubhengeze oku kwikhasi lakhe likaFacebook kule veki, watsho ebonisa umfanekiso wakhe enxibe njengegqirha elisengumkhwetha, esithi ubonisa elinye icala lakhe elingaziwayo luluntu.
“Nindazi njengomsasazi kamabonakude, kodwa noxa kunjalo, eli licala lam elingaziwayo luluntu – ubizo lwam lwezinyanya,” ubhale watsho.
UPotwana yinzalelwane yelali yaseWesley eNgqushwa, kulapho ebebhala oku ehleli khona nanjengoko esengumkhwetha wegqirha.
“Ngapha koko ndizizinyanya zam, nezinyanya zam zindim!
“Oku andikuthethanga kumakhasi onxibelelwano, hayi kuba bendineentloni ngako, koko bendifuna ukuhamba le ndlela ngokuthula,” kutsho uPotwana.
UPotwana uthi ukubona kufanelekile ukuba aphinde azazise.
“Okwangoku ndisengumkhwetha — ze nincede ke ningathi ndithwele futhi ndinenyoka xa sele ndisenza imimangaliso. 
Ngoba ke ndiphiwe kathathu, intsimbi emhlophe, itasi / ulugxa nokuthandazela. Chosi Camagu! ” kubhala lo msasazi.
Igalelo letolofiya eNgqushwa Igalelo letolofiya eNgqushwa
Itolofiya sisiqhamo esityalwa ngamafama aqikelelwa kumakhulu alithoba eMzantsi Afrika, kodwa uNozukisile Yali noAsive Yali bayikha kumahlathi aseNgqushwa bayithengise.
La makhosikazi athi enza imali ethi incedise iintsapho zawo ngokuthengisa itolofiya, kwaye enza oku elandela ekhondweni labazali babo.
“Kudala yathengiswa itolofiya izihlelele endle. 
Abazali bethu babesenza ngolu hlobo senza ngalo, bezivunela endle baze kuyithengisa apha ecaleni kohola wendlela uN2,” kucacisa uNozukisile.
Umyinge webhakethi elibunzima buziilitha ezintlanu bawuthengisa ngeshumi leeponti kwabo bagqitha ngale ndlela.
”Xa imini iqhube kakuhle senza imali ekwikhulu leerandi nangaphezulu, bakho ke nabo bathenga amagaqa, lona silibiza iiponti ezimbini,” kutsho uNozukusile.
Rhoqo kuqala unyaka, iindlela eziphambili zeMpuma Koloni eziquka uN2 noN6 zihonjiswa ngamakhosikazi athengisa esi siqhamo sinqabileyo.
“Sivuka ngentseni siye kuvuna emahlathini, sibuye nemithwalo, siyosule size kuyibeka apha, eli xesha enyakeni iyatyeka noko,” utsho uNozukisile.
Ingeniso yeTolofiya icacile kumakhaya wala makhosikazi aseNgqushwa, kwaye iguqula ubomi.
“Kuba izikolo zivulwe kade, sikwazile ukuthenga izinto zokunxiba zesikolo, ngoku siqokelela imali yeejezi zasebusika zabantwana besikolo. 
Khumbula asithengi ukuze sithengise, sikha ehlathini,” kucacisa uAsive Yali.
Uthi ngenxa yengeniso abayenza apha bayakwazi ukuthenga ukutya emakhayeni rhoqo xa bebuya kuthengisa.
“Into efunekayo kukukhuthala nokuzinikela kuwe qha, itolofiya ikhona ehlathini ikulindile, asikho ke isizathu sokuba kulanjwe, ingakumbi ngeli xesha isekhoyo ehlathini,” utsho uAsive.
Bathi nangona izihlelele endle le tolofiya, zikho iingxaki abathi badibane nazo xa bezingela imithi yayo.
“Amanye amafama anomona kaloku, la mahlathi asezifameni zawo, ngoku sikhe sigxothwe okanye sileqwe kusithwa sinyathela ingca necingo,” utsho uAsive.
Batyhola urhulumente ngokungaliqapheli olu hlobo lwabo loshishino nangona linegalelo elihle ekuhlaleni.
“Sicela izixhobo zokuvuna le tolofiya kurhulumente. 
Izixhobo zokuthutha, izixhobo zokuzikhusela, siyahlatywa ngamanye amaxesha xa sivuna,” kucacisa uAsive.
Amafama asakhulayo kweli anolwazi oluncinci kakhulu ngokutyala itolofiya logama linyukayo inani leemveliso zayo kwihlabathi.
Umthi wetolofiya uthanda ukuzimela enzulwini yehlathi phakathi kwemithi enameva. 
Igaqa layo likhula kwibhlayi elibambelele kwisikhondo somthi wetolofiya.
Iivenkile ezifana noWoolworths, Pick ’n Pay noCheckers ziyayithengisa itolofiya.
Imveliso yayo iyayenza ibhiya, iwayini kwakunye nezinto zokuthambisa ulusu kumahomba.
Xa iqhuba kakuhle itolofiya ithengisa amashumi asixhenxe amawaka eerandi (R70 000) itoni kweli loMzantsi Afrika. 
Ingxelo ekhutshwe ngabakwaAgricultural Research Council (ARC) ithi amafama weli avukelwa ngumdla kwitolofiya. 
Oku kungenxa yenguqu eyenzeka kwimozulu kwihlabathi nembalela. 
Ingcali eyenze olu phando uHermanus Fouche uthi amafama atshintsha iimveliso zawo ngenxa yembalela, avelisa itolofiya.
“ENtshona Koloni kukho umfama obekade evelisa idriwa, ngoku ngenxa yokubethwa kukuguquka kwemozulu nembalela, uthathe isigqibo sokutyala itolofiya, kulula ukuyikhulisa, kodwa ithatha ixesha,” kutsho uFouche.
Le ngxelo yeARC ithi zikumakhulu alithoba iifama ezivelisa itolofiya kuMzantsi Afrika, kumyinge womhlaba oziihektare ezingamawaka amane namakhulu amahlanu. 
Xa kuvunwa amafama adinga abasebenzi abakumawaka asixhenxe namakhulu amahlanu ukuze kuvunwe ngempumelelo.
Iindawo ezahlukeneyo zoMzantsi Afrika zivuna ngamaxesha ahlukeneyo, iMpuma Koloni ivuna itolofiya kwiinyanga zokuqala zonyaka, logama iindawo ezikumantla elizwe zivuna kwiinyanga zokuphela konyaka. 
Ihektare enye yetolofiya ivelisa iitoni ezingamashumi amabini ukuya kumashumi amathathu. 
Ngolwazi oluthe vetshe amafama angakhangela ulwazi kwiSouth African Cactus Pear Growers Association (SACPGA).
ULangaliyakhanya Mboniswa waseMagemfaneni eCacadu, uyayonwabela ingxolo engafunwayo ngabaninzi eyenziwa ngamaKwalikwini kwifama yakhe. 
Lo mfama uzibalule ngokufuya ezi ntaka sele zinqabile ukufuywa ngabantu abaninzi bekhala ngezizathu ezahlukeneyo.
“Iinkunzi zilishumi elinesihlanu, iimazi zingamashumi amane anesihlanu, amantshontsho aneenyanga ezintathu ngamashumi amathathu anesixhenxe logama aneenyanga ezimbini ilishumi elinesihlanu,” ngoncumo kucacisa uMboniswa.
Ikhaya lakwaMboniswa likwenye yeengxingwa zeefama ezindala kwiilali zaseMtsheko ezazisebenza kwakwiminyaka yoo1890 zivelisa zikwathengisa imifuno, umbona neziqhamo.
“AmaKwalikwini sikhulele kuwo apha ekhaya, abazali babe wafuyile, nathi ke salandela ekhondweni ngenxa yokuwathanda,” utsho uMboniswa. 
Ngenxa yemvula, amaqanda abolile kwaye ebefukamile ngelo xesha amaKwalikwini akhe.
“Ngamaqanda aphaya kumashumi alithoba anesithandathu athe aboliswa yimvula enetha ingayeki apha. 
Ayasuka efukwini lawo kukho amanzi okanye enye into engeneleleyo, ndilahlekelwe,” kucacisa uMboniswa.
Ngokukhula komsebenzi wakhe wokuvelisa amaKwalikwini, uMboniswa uneenjongo ezibanzi.
“Ndijonge ukuthengisela iivenkile ezinkulu zokutya, ndithengisele abantu. 
Ndingavuya ukuba ndingafumana ithuba lokuwathumela kumazwe angaphandle,” utsho.
Uthi akanqweneli ukuba ngumfama okhulayo ixesha elide, koko unqwenela ukugqitha kwelinye inqanaba abe ngumfama ophume izandla.
”Ayathanda kakhulu ukutya uhlaza, lo nto yenza ukuba avelise amaqanda aphilileyo. 
Ayathengiswa ke nangaliphi ixesha enyakeni xa umntu efuna amaKwalikwini,” kutsho uMboniswa.
Ixabiso leKwalikwini xa lithengiswa likumakhulu amahlanu weerandi ngokushiyana kobunzima bawo.
“Yintaka ebuthathaka kakhulu le. Ayifuni kubonwa indawo ebekela kuyo. 
Kuye kunyanzeleke ukuba ikhangelwe, kodwa ingakuboni ukuba uyibonile,” utsho uMboniswa.
Kuthwa ingxaki ephambili ngale ntaka kukuba itya ukutya okuninzi, iyasilela ukukhula nokuvelisa amaqanda xa ingatyi ngokwaneleyo.
“Zitya umgrayo neGrowing Mash, nengca ziyithanda kakhulu. 
Ndiyazama kodwa kunzima kuba inani lazo liphezulu, kungoko sicela inkxaso kurhulumente nakwiinkampani zabucala,” utsho uMboniswa.
Inyama yawo ithwele izithako ezipheleleyo zeproteni, izakhamzimba zikavithamin B 12. 
Incedisana nomzimba kakhulu ukwakha izihlunu zomzimba.
Ayinamafutha agqithisileyo inyama yeKwalikwini, ngenxa yoko inezithako ezifanelekileyo ezifunwa ngumzimba.
Iqanda leKwalikwini likhulu kunelo lenkukhu. 
Iqokobhe lalo liqine ngokumangalisayo kunelenkukhu, umthubi walo ngaphakathi unqumbululu kunowenkukhu.
Liyatyiwa ke iqanda lalo njengeqanda lenkukhu. Nencasa yalo ayahlukanga kakhulu kuleyo yeqanda lenkukhu. 
Ikwalikwini lizala iqanda kabini ngeveki, logama inkukhu kwimeko eqhelekileyo izala iqanda phantse yonke imihla.
INational Turkey Federation ezinze eMelika ithi ngamakhulu amabini ezigidi amaKwalikwini afuywe kwilizwe laseMelika. 
Amanye amazwe ehlabathi awanazo iinkcukachamanani zamaKwalikwini.
Ithokazi leKwalikwini liqalisa ukubeka amaqanda xa lineenyanga ezisixhenxe, logama inkukhu ibeka amaqanda xa ineenyanga ezintlanu. 
Amaqanda weKwalikwini ayafika kwikhulu xa liphilile, lisitya ngokwaneleyo. 
Amanye kuwo azala yonke imihla njengenkukhu xa efikelele kwixesha lawo lokuzala.
Isebe lezonyango elifunda ngendlela ezenzeka ngayo izifo nezinwena ngayo kwiindawo zabantu zokuhlala.amashishini anikezela ngezinto ezidingekayo ebomini kubantu abahlelelekileyo ngokwezoqoqosho kunye namaziko okuhlala okhuseleko.
Into yokuzikhusela esetyenziswa ngulowo uyinxibileyo ukuzikhuselwa kwizinto ezisemoyeni kunye nezingamanzi ukuba zingangcolisi ubuso.
Isiphumo sovavanyo esibonisa ukuba umntu unesifo okanye imeko yempilo ethile ngelixa umntu lowo engenaso isifo okanye imeko leyo yempilo
Isiphumo sovavanyo esibonisa ukuba umntu akanaso isifo okanye imeko yempilo ethile ngelixa umntu lowo enaso isifo okanye imeko leyo yempilo
Ifiva, isifo esibangelwa yintsholongwane i-Coxiella burnetii, esinokubangela isigulo sexeshana okanye sexesha elide kubantu.
Ukulibazisa ukunwena kwentsholongwane ukwehlisa inani labantu abosolulelekayo kunye neemfuno ezinxulumene noko ezibhedlele nakwiinkonzo zempilo.
Xa umzantsi wakho wengalo usondezwe apha emzimbeni wakho ngokuwugoba engqinibeni.
Isixhobo esisebenzisa iskena semitha ye-infrared ukuthatha umlinganiselo weqondo lobushushu lomthambo omkhulu osentloko ebunzi.
Inkqubo yokubekela iliso ukusebenza kweenkqubo zamajoni omzimba, nengaquka ukubona nokubulala izinto ezivela ngaphandle, iiseli okanye iithishu.
Umntu onokusebenza kwamajoni omzimba okusezantsi ngenxa yeemeko zempilo ezinganxulumenanga nesifo seCOVID-19.
Ixesha eliphakathi kwangoko apho umntu athe waqala ukudibana ngalo nentsholongwane kwakunye nokuvela kweempawu.
Umntu wokuqala obhalisiweyo njengowosulelwe sisifo esosulelayo.
Isigulana sokuqala esibhalisiweyo ngexesha lendyikitya yesifo esosulelayo eluntwini
Ugqirha oyingcali kunakekelo lwezigulana ezigula kakhulu, ngokuqhelekileyo kwicandelo lonakekelo labo bagula kakhulu (ICU).
Ukususa abantu abagulayo abanesifo esosulelayo ubabeke bucala kwabo bangaguliyo.
Usuleleko olubonakala kummandla wendawo ethile kungakhange kubekho mbali yokuhambela kwenye indawo kwakunye nalunxibelelwano nomntu owaziwayo owosulelekileyo.
Inyathelo lokujongana nemeko kaxakeka nalapho abantu bathi bangavunyelwa ukuya kwiindawo ezithile ngeenjongo zokuzama ukulawula ukufumana okanye udluliselo lwesifo
Sisiqwenga selaphu okanye enye into osinxibayo ukogquma ubuso bakho bonke okanye inxenye yabo ukuzikhusela kwiintsholongwane okanye izinto eziyingozi.
Sisigulo esibangelwa yintsholongwane ebizwa ngokuba yi-Middle East Respiratory Syndrome Coronavirus (MERS-CoV).
Ukuxhaphaka okuthelekiswayo kokusweleka kwabantu kuluntu oluthile ngexesha elithile, okuye kuchazwe njengepesenti yokusweleka kwabantu ngexesha lengxubakaxaka yezempilo elizweni.
Imeko yengxakeko enkulu ebangelwa ngumngcipheko wobungozi okanye ingozi elizweni evela kwimithobo yangaphandle okanye eyangaphakathi kwaye ngokwesiqhelo ubukho bayo obubhengezwa ligunya laseburhulumenteni.
Uhlobo lwentsholongwane yecorona obelungazange lubonwe ngaphambili.
Ukonyuka ngequbuliso kwesehlo sesifo, ngokwesiqhelo esiye siphelele kwindawo enye okanye kwiqela labantu.
Indyikitya yesifo esosulelayo esithe sanwena kumazwe/kumazwekazi aliqela, amaxa amaninzi sichaphazele inani eliphezulu kakhulu labantu.
Isigulana sokuqala esibhalisiweyo ngexesha lendyikitya yesifo esosulelayo eluntwini
Ngumntu okrokreleka ukuba usenokuba uneCOVID-19.
Zizinto ezinxitywayo ukunciphisa ukungakhuseleki kwizinto eziyingozi ezibangela umonzakalo omkhulu kunye nezigulo kwindawo yokusebenza.
Xa intsholongwane isasazeka phakathi kwabantu, kuquka ukudibana nabanye abantu okanye ukukhohlela nokuthimla. Oku akufani naxa intsholongwane isasazwa zizilwanyana okanye zizinto okanye imiphezulu yezinto engcolisekileyo
Umgama omiselwe ngamagunya ezempilo oluntu ekufuneka ubekhona phakathi komntu nomntu ukuthintela ukunwena kwesifo esosulelayo.
Iqhinga-nkqubo lokukhusela ukunwena kwesifo esosulelayo nalapho kulunyukelwa iindawo ezixinene ngabantu, iindibano ezinabantu abaninzi kunye 
nokusondelelana kwabantu kananjalo kugcinwe umgama omiselwe ngamagunya ezempilo oluntu phakathi kwabantu
Xa isiphumo sovavanyo sisithi umntu wosulelekile yintsholongwane ye-corona, kodwa i-CDC ingekakuqinisekisi ukosuleleka kwakhe.
Inqanaba lasekuqaleni losuleleko kwaye neempawu azikaveli
Inyathelo lokuthintela ukunwena kwesifo esosulelayo nalapho umntu ophilileyo ekungenzeka ukuba ebedibene nomntu owosulelekileyo athi abekelwe bucala ngexesha lokuba engekabonakalisi zimpawu zesifo.
Ichiza elisaphandwayo lokulwa intsholongwane nelinikezwa ngendlela yokuthiwa emthanjeni kwaye lithintela ukuba intsholongwane ingavelisi ezinye. 
Lichiza elithembisayo ekunyangeni isifo iCOVID-19 kwaye laliqale laveliswa ukunyanga i-Ebola.
Isixhobo esincedisa ukuphefumla esinxitywa ngaphezu komlomo nempumlo nesihluza izinto ezincinci ezisemoyeni
Usuleleko oluxhaphakileyo olubangelwa yintsholongwane noluchaphazela impumlo, umqala nemibhobhana ehamba umoya
Into okanye umxube ongamanzi owenzelwe ukubulala iintsholongwane kwisikhumba nakwizinto
Igama lentsholongwane i-novel coronavirus ebangela isifo iCOVID-19
Uluhlu lwemibuzo esisiseko malunga nemeko yakho yempilo kunye nembali yempilo yakutsha.
Isenzo sokuzibekela bucala kwabanye abantu okanye uzikhwarantine ngokwakho. Nakuba kunjalo, ukubekelwa bucala (ukuphepha ukuhlangana nabanye abantu xa umntu egula) nokukhwarantinwa. 
Ukuphepha ukuhlangana nabanye abantu emva kokuba kungenzeka ukuba mhlawumbi ubukhe wadibana nomntu owosulelekileyo, kodwa ube ungaguli, azithethi into efanayo.
Inyathelo lokukhusela ukunwena kwesifo esosulelayo nalapho umntu owosulelekileyo athi akhethe ukuzibeka bucala kubantu abangosulelekanga ngexesha apho intsholongwane yesifo isenamandla okosulela.
Bonke abahlali kufuneka bahlale kwiindawo abahlala kuzo, ngaphandle kwaxa besiya kwenza imisebenzi eyimfuneko, ushishino oluyimfuneko, kunye nemisebenzi yaseburhulumenteni eyimfuneko.
Ukuphefumla nzima okanye ukuphelelwa ngumoya, okukwaziwa ngokuba liphika.
Amanyathelo athathwayo ukunciphisa ukuhlangana komntu nomntu kwindawo ethile yokuhlala, ngenjongo yokuphelisa okanye ukulibazisa ukunwena kwesifo esosulelayo.
Umqala obuhlungu yimvakalelo eqaqambayo, eyomileyo, okanye ekhrwexayo emqaleni.
Okwaziwa ngokuba ngubhubhane womkhuhlane ka-1918, lo yayingoyena bhubhane wesifo omandla kakhulu kwimbali yakutsha ngokweZiko loLawulo noThintelo lweZifo (i-CDC). 
Nekuqikelelwa ukuba wosulela abantu abazizigidi ezingama-500 waze wabulala izigidi ezingama-50 kwihlabathi jikelele. 
Wawubangelwa yintsholongwane i-H1N1 eneempawu zofuzo ezifumaneka ezintakeni.
Umntu owosulela abanye ngeqondo eliphezulu kakhulu nonokusasaza isifo esosulelayo kwinani elikhulu labantu abangosulelekanga ngenxa yonxibelelwano olubanzi nabanye abantu.
Ukuthatha isampuli ngasemva kumngxunya wempumlo yakho ukuze iphononongwe elebhu ukubona ukuba ingaba inezinto eziziimpawu zemfuza ezivela kwintsholongwane.
Ukubonisa iimpawu zesifo.
Nabuphi na ubungqina besifo obukhoyo.
Imisebenzi ebhalwayo edyunivesithi isethwa ukuze ibe nemiyalelo ethe ngqo kunye nebanzi.
Ukuyiqonda le miyalelo linqanaba lokuqala kwinkqubo yokubhala.
Ngokuqhelekileyo imiyalelo iquka imiba efana nomxholo okanye isihloko, ekumele kugqaliselwe kuko kunye nezinto eziyimida, zikhankanywe zonke kwingxelo yemiyalelo.
Le vidiyo inikeza ngolwazi lokuhlalutya lo ngxelo ukuze ukwazi ukucwangcisa ukubhala kwakho ngokukuko.
Inqanaba lokuqala kukukhangela amagama abalulekileyo kwingxelo yemiyalelo.
Okokuqala, khangela amagama okwenza akuxelela okumele ukwenze, njengezenzi.
Nanku umzekelo: Xoxa uze uthelekise amagama athi unxibelelwano phakathi komntu nomnye (interpersonal) kunye nonxibelelwano lomntu naye yena siqu (intrapersonal).
Amagama okwenza afana nokuthi chaza kunye nokuthi thelekisa. 
Ngoko ke kufuneka unikeze ulwazi malunga nezi ntlobo zimbini zonxibelelwano UZE ubonise izinto ezifana ngazo kwanezo zahluke ngazo.
Qaphela ukuba kunokwenzeka ukuba ingxelo yemiyalelo ingacaci ngokuphandle, umzekelo, yakha kunye nokuthi phendula umbuzo wophando ofanelekileyo.
Oku kukushiya ukwazi ukukhetha okuthile okumele ugqalisele kuko kumsebenzi wakho wokubhala. 
Kule meko, unokuba nalo ufifi ngomxholo obanzi wokubhala kwakho, umzekelo unxibelelwano,kodwa kuyacetyiswa ukuba ubonisane nomhlohli wakho okanye lowo wongamele umsebenzi wakho ukufumanisa ukuba yintoni kanye oza kubhala ngayo.
Okwesibini, khangela amagama esihloko okanye umxholo, ngokuqhelekileyo izibizo.
Amagama omxholo ngala athi unxibelelwano lomntu nomnye kunye naye yena buqu. 
La magama omxholo abonisa isihloko, umzekelo, njengecandelwana lomxholo omkhulu ofana nonxibelelwano, kwaye ngamagama angundoqo oza kuwasebenzisa xa ukhangela ulwazi kwixesha elizayo.
Ngamanye amaxesha kunokungabi lula ukwazi ukuba ugqaliso lomsebenzi wakho kufuneka lube mxinwa okanye lube banzi kangakanani na. 
Ukuba ngaba kunjalo, nceda ubonisane nomhlohli wakho okanye lowo wongamele umsebenzi wakho.
Wakuba ugqibile ngoko ekumele ugqalisele kuko, unokuqhubeka nokuqulunqa ingxelo yethisisi yakho. 
Esi sisivakalisi esinye esichaza owona myalezo ungundoqo womsebenzi wakho wokubhala.
Okwesithathu, kufuneka kananjalo uthathele ingqalelo izinto eziyimida okanye isikowuphi somsebenzi wokubhala. 
Ezi zinto ziya kwehluka kwiimeko ezahlukeneyo.
Izinto eziyimida zinokuquka ubude bombhalo, amaxesha amaninzi buchazwa kumlinganiselo wenani lamagama.
Ugqaliso lomsebenzi nalo lunokuba nemida olunayo, umzekelo, ukuqwalasela banzi isihloko ngokwemeko yaseMzantsi Afrika, okanye ukubhala malunga nesini esithile, okanye ukuphanda ngethuba lexesha elithile, umzekelo 2000 – 2010.
Ukuthathela ingqalelo ezi zinto ziyimida kuya kwenza ukuba ukwazi ukuqonda ngcono ngombhalo oza kuwuvelisa.
Kananjalo ukuzazi izinto eziyimida kubalulekile xa ukhangela ulwazi.
Eminye imisebenzi yokubhala iya kuhamba nommiselo wokumakisha okanye irubrikhi.
Irubrikhi sisixhobo esibalulekileyo xa uhlalutya umsebenzi nanjengoko ikunika umfanekiso obanzi woko kulindelekileyo kuwe kwaye ibonisa ukuba aza kunikwa njani amanqaku.
Unokuyisebenzisa ukuchonga izinto eziyimfuneko ezibalulekileyo kumbhalo wakho.
Xa ingekho irubrikhi, qwalasela ulwazi olukhoyo ukufumana izikhokelo okanye izinto ezifunekayo kumsebenzi.
Ukuba ngaba ungumfundi osele enaso isidanga sokuqala, uyacetyiswa ukuba uyithathele ingqalelo irubrikhi esetyenziswa liziko lakho. 
Kuyakuba luncedo kuwo nawuphi na umsebenzi wokubhala ukuwuhlalutya ngokugqibeleleyo umsebenzi.
Nokuba ngaba uchonga amagama abalulekileyo kwingxelo yemiyalelo, okanye uqulunqa ngokwakho eyakho ingxelo yethisisi, thathela ingqalelo oko kumele ugqalisele kuko, izinto eziyimida kunye nezinto ezifunekayo kumsebenzi.
Ukubhala kwezemfundo kufuneka kucwangciswe ngononophelo. Umbhalo wezemfundo oza kuwuvelisa ungumboniso wothungelwano olubanzi lwezinto eziyinyani, iingxoxo, izigqibo kunye neziphetho, zonke zihlanganisiwe ukuphendula umbuzo othile wophando.
Nangona nje kungekho ndlela inye “eyeyona” yokucwangcisa ukubhala kwakho, le vidiyo ikunika iingcebiso ezimbalwa malunga nendlela yokuqalisa le nkqubo.
Wakuba ukugqibile ukuhlalutya umsebenzi, kubalulekile ukuba uvuse kwaye ucwangcise iingcinga zakho ngaphambi kokuba uqalise ukukhangela ulwazi.
Imephu yokucinga kwengqondo, kunye nemibuzo inokuba luncedo kwesi sigaba sokuqala socwangciso.
Imephu yokucinga kwengqondo yindlela engumfanekiso yokubonisa iingcinga zakho.
Le ndlela isebenza ngokukuko ekuboniseni ubudlelwane phakathi kwezihloko ezingaphantsi kwezinye,kwaye inika umfanekiso omkhulu ngomsebenzi.
Ukuzoba imephu yokucinga kwengqondo, thatha iphepha elibhalwanga nto, uze embindini wephepha elo ubhale/uzobe umbono ofuna ukuwuphuhlisa.
Emva koko bhala izihlokwana ezinxulumeneyo zijikeleze isihloko esi sikhulu uze uzidibanise ngemigca.
Qhubeka nokongeza izihlokwana ezikumanqanaba angezantsi njengoko ubona kufanelekile ukukunceda ekwenzeni isakhiwo seengcinga zakho.
Ukubuza imibuzo lelinye iqhinga lokwenza isicwangciso elinokukunceda ukufumanisa oko ukwaziyo nekufuneka ukuba ukufumanise malunga nesihloko esithile.
Ukuba ngaba isihloko somsebenzi simalunga nempembelelo yeepateni zokulala kwindlela oqhuba ngayo kwizifundo, le mibuzo ilandelayo ingakunika isikhokelo esibalulekileyo kwindlela ocwangcisa ngayo:
1. Yintoni iipateni zokulala?
2. Zihlanganiswa njani ngokwamaqela okanye zahlulwa njani iipateni zokulala?
3. Kutheni kukho iipateni zokulala nje?
4. Ingaba lwakhe lwenziwa uphando ngeepateni zokulala kunye nendlela ekuqhutywa ngayo kwizifundo?
Imephu yokucinga kwengqondo kunye nemibuzo yokuqala ingakukhokhelela kukukhangela kwakho ulwazi olufanelekileyo.
Ukufunda imithombo yolwazi lwezemfundo ethembakeleyo kubalulekile.
Njengokuba ufunda nje, qhubeka nokuyilungisa kwanokumane uyitshintsha imephu yokucinga kwengqondo yakho. 
Kunokwenzeka ukuba ushiyelele amacandelo abalulekileyo okanye wafaka ulwazi olungafanelekanga, umzekelo.
Ngokuye ufunda ngakumbi ngesihloko sakho, unokumane uvelelwa yimibuzo kunye neempendulo ezintsha.
Wakuba uyilungisile wayitshintsha-tshintsha imephu yokucinga kwengqondo yakho kunye neempendulo, unokuba nolwazi olwaneleyo ngoku lokwenza ithebhule yeziqulatho yokuqala.
‘Ithebhule yeziqulatho’ sisikhokelo esibhaliweyo umbhalo wakho oza kusekelwa phezu kwaso.
Kubhalo lwezemfundo, icandelo lokuqala lethebhule yeziqulatho maxa onke iba yintshayelelo, lize icandelo lokugqibela ibe, sisiphetho.
Ezinye izihloko kunye nezihlokwana zidwelisa amacandelo awohlukeneyo omxholo. 
Kananjalo esi sikhokelo sikunceda ekubeni ukwazi ukucinga ngonxulumano phakathi kwamacandelo kunye nendlela yolandelelwano ofuna ukuwadwelisa ngayo.
Ithebhule yeziqulatho asiyonto engenakutshintshwa, kwaye ngokuye ufunda ngakumbi futhi uvelelwa zezinye iingcinga ungakwazi ukuyitshintsha.
Ukusetyenziswa kweemephu zokucinga kwengqondo, imibuzo kunye nethebhule yeziqulatho kuya kukunceda ukucwangciseni ngokukuko kwangaphambili, ngalo ndlela ke kuncede ukuthintela ukungawenzi kakuhle umsebenzi.
Kunokwenzeka ukuba usebenzisa u-Google xa ukhangela ulwazi.
IiWebhusayithi ezifana no-Wikipedia, iiblogi kunye namaphephandaba amaxesha amaninzi iba yeyona mithombo yokuqala oyifumanayo.
Nakuba kunjalo, edyunivesithi, kufuneka uqinisekise ukuba ulwazi olusebenzisayo luthembakele. Le vidiyo iza kukubonisa apho kumele ukhangele khona ulwazi olufanelekileyo kuzo zonke iibhokisi.
U-Google unokuthelekiswa nomntu owaziwayo ekuhlaleni – wonke umntu umenyiwe kwitheko. 
Akukhathaliseki nokuba ungubani, xa nje unebali ongalibalisayo, wamkelekile ukuba ungangenelela.
Izinto zinokuba sisiphithi-phithi kancinci... 
Makhe ndisibonise esi sikweko ngokukhangela ku-Google isihloko malunga “nokufudumala elizweni jikelele”.
Uyalibona ukuba liphezulu kangakanani inani leziphumo ezifunyenwe ngu-Google? 
Iziphumo ziquka iinkcazelo ezivela kwiiwebhusayithi ezaziwayo ezifana no-Wikipedia.
U-Wikipedia sisibonelelo solwazi esivulekileyo kwaye nabani na angafaka okanye atshintshe oko kuqulethwe kuye, akanakuthenjwa.
Ngaphambi kokuba usebenzise nawuphi na umthombo owufumana ku-Google, kufuneka ujongisise kakhulu.
Ingaba usemthethweni? Ingaba uthembakele? 
Ingaba ufanelekile?
Oku kuya kuthatha ixesha lakho elininzi.
Ingxaki ngemithombo efunyenwe ku-Google, kukuba inokuba nezinto ezibhalwe zaziinyani kodwa ezingachanekanga.
Kwimeko yezemfundo, endaweni yoko kufuneka ukhangele kwiindawo ezinolwazi lwezemfundo ezifana ne-Google Scholar okanye i-Academic Search Premier.
Ukuba ngaba siqhubeka nesikweko sethu, i-Google Scholar ingathelekiswa nomntu okhetha kakhulu nowenza iindibano ezincinci, nezingenabantu baninzi – kungenwa ngesimemo kuphela. Zonke iindwendwe ziyakhethwa.
Iindawo zokukhangela ulwazi lwezemfundo nazo zenza ngokunjalo. Yonke imithombo eziyifakayo ihloliwe ngabanye abalingane. 
Oku kuthetha ukuba imibhalo okanye iincwadi zivunyiwe liqela leengcali, ukuqinisekisa ukuba ulwazi lusemthethweni, luthembakele kwaye luyakholeleka.
Xa ubhala usithi “ukufudumala elizweni jikelele” ku-Google Scholar, ufumana iziphumo ezimbalwa kunezo uzifumana ku-Google kwaye ulwazi lulungele ukusetyenziswa kwimeko yezemfundo.
Ngoko ke, xa ufuna ukwazi ukuba umboniso bhanyabhanya uqala xesha nini na, sebenzisa u-Google. Kodwa xa ufuna ulwazi oza kulusebenzisa kumbhalo wakho wezemfundo, u-Google akayiyo eyona ndawo ifanelekileyo yokufumana imithombo.
Ukusebenzisa indawo yokukhangela ulwazi lwezemfundo efana no-Google Scholar kokona kufanelekileyo.
Ungaluthemba ulwazi olufumanayo kuba lukhethiwe lwaze lwahluzwa ngendlela eyiyo.
Kutheni uza kuchitha ixesha lakho ku-Google xa indawo yokukhangela ulwazi lwezemfundo yona efana no-Google Scholar ingakwazi ukukuthatha ikuse ngqo kwimithombo ethembakeleyo.
Kwimo yokubhala kwezemfundo, oko ukubhalayo, kunye nokuba ukubhala njani, kubalulekile.
Ukubhala kwezemfundo asiyonto inye, eyimfumba eyenziwe ngokungafaniyo,koko kuyohlukana ngokwendlela eziqhelekileyo ezilandelwayo kwizifundo ezahlukeneyo kunye nangokoko kukhethwa ngumbhali othile ngamnye.
Nakuba kunjalo kukho izinto eziliqela ezamkelekileyo ngokuqhelekileyo njengeempawu zokubhala kwezemfundo.
Ividiyo ijongana ngokufutshane nokuba sesikweni, ukungaqhutywa luluvo kunye nokuchaneka.
Kukubhala kwezemfundo, kufuneka ukhethe iindlela ezisesikweni phakathi kweendidi ezahlukeneyo zolwimi
Umzekelo: xa into ivakala, kungcono ukubhala ukuba yamkelekile,
Ize ithi into xa ixhomisa amehlo, endaweni yoko ubhale ukuba ngumba obalulekileyo.
Kuya kufuneka ukuba ukuphephe ukusebenzisa izifinyezo koko amagama uwabhale ngokupheleleyo.
Kulumkele ukusebenzisa izimelabizo zomntu wokuqala kunye nezomntu wesibini rhoqo.
Oku kuya kukunceda ukuba ukwazi ukusoloko usebenzisa ithoni engaqhutywa luluvo kunye nengabhekisi mntwini umzekelo ukuthi Ngokwamkelekileyo akuqhutywa luluvo kunokuthi Mandivume.
Kubhalo lwezemfumdo, zamkelekile izifinyezo okanye izishunqulelo kodwa kufuneka uzisebenzise ngendlela echanekileyo.
Ukuba ngaba usebenzisa igama lenkampani okanye amagama ezobugcisa ngokuthe gqolo, ungasisebenzisa isifinyezo okanye isishunqulelo.
Kufuneka ulibhale igama ngokupheleleyo xa ulisebenzisa okokuqala, uze unikeze isifinyezo okanye isishunqulelo ngqo emva kwalo.
Ukusuka kwisihlandlo sesibini ukuya phambili, sebenzisa kuphela isifinyezo okanye isishunqulelo.
Xa ufuna ukubhala inani, bhala ngamagama ukusuka kwisinye ukuya kwishumi. Emva koko, sebenzisa amanani.
Xa uqala isivakalisi ngenani, kufuneka ulibhale ngokupheleleyo ngamagama.
Kananjalo xa ubhala inani elikhulu, shiya isithuba rhoqo phakathi kwegijithi yesithathu ukusuka ngasekunene. 
Oku kwenza kubelula ukulifunda.
Kananjalo kufuneka uqinisekise ukuba lonke igama olibhalayo ulipela ngokuchanekileyo.
Sebenzisa isincedisi sokujonga upelo esifumaneka kwi-word processor yakho. 
Kulula ukusisebenzisa kwaye side sibonise naxa izithuba phakathi kwamagama kunye neziphumlisi zingasetyenziswanga ngokuchanekileyo.
Ngokucofa kwimpazamo nganye, ungakwazi ukukhetha okunye okuchanekileyo. 
Khumbula ukuba isincedisi sokujonga upelo asingekhe sikwazi ukubona iimpazamo kumagama okwenyani.
Nangona likhona igama elithi igqwirha, lisetyenziswe ngendlela engachanekanga apha. 
Imisebenzi yesincedisi sokujonga upelo inokwenziwa ukuba ilungele iimfuno zakho. 
Sebenzisa uncedo lwe-word processor yakho ukufunda ngakumbi.
Ukubhala kakuhle kwezemfundo kuya kuqinisekisa ukuba uthatha inxaxheba ngempumelelo kwincoko yezemfundo. 
Okukhulu kukuba lowo ufunda umbhalo wakho uyakukwazi ukuziqonda ngokungcono iimbono zakho. Kufuneka uziqhelanise.
Khumbula, zibalulekile iimbono ezivakaliswa ngabanye abakwezemfundo ekuziphuculeni.
Ewe, oko ukubhalayo kubalulekile, kodwa ukuba ukubhala njani nako kubalulekile.
Izincoko zahlulwa zibe yimihlathi kuba umbhalo omnye omde kunganzima kuye nawuphi na umntu ofundayo ukuwulandela.
Oku kwahlulwa kufuneka kube nentsingiselo.
Umhlathi liqela lezivakalisi eziphuhlisa isihloko okanye imbono enye.
Imihlathi kananjalo kufuneka ilandelelane ngendlela evakalayo.
Isihloko somnye umhlathi kufuneka silandele ukusuka kwisihloko somhlathi wokugqibela kwaye kufuneka sikhokelele kwisihloko somhlathi olandelayo.
Imbono engundoqo yomhlathi ngamnye ngokuqhelekileyo ichazwa ngesivakalisi esinye – isivakalisi esingundoqo okanye esisihloko.
Ngokuqhelekileyo esi sivakalisi sifumaneka ekuqaleni komhlathi kwaye siqulatha amagama abalulekileyo angundoqo.
Okunye okulapho kumhlathi kunaba malunga nesivakalisi esisihloko ngoko kubizwa ngokuba zizivakalisi ezixhasayo. Ezi zivakalisi zifanelekileyo zixhasayo ziqulethe ubungqina, 
Imizekelo okanye iinkcukacha ezixhasa isivakalisi esisihloko ukuzama ukuphuhlisa ngokupheleleyo imbono engundoqo yomhlathi.
Umhlathi uphela ngesivakalisi esiqukumbelayo nesishwankathela umhlathi lowo.
Ngoko ke, uyayichaza ngamagama alula, uze ubonise ubunyani bayo, emva koko uqinisekise oko ukubhalileyo ngesishwankathelo esifutshane.
Ukusebenzisa iibhulorho zezivakalisi okanye izixhobo zokudibanisa ngobuchule kwizivakalisi naphakathi kwezivakalisi ezahlukeneyo zomhlathi kunganceda ukwenza ukuhlangana kombhalo wakho.
Ukuhlangana kombhalo kuthetha ukuba umfundi uyakwazi ukukuqonda ngokulula nangokucacileyo oko uzama ukukutsho.
Izixhobo zokuphinda okutshiwoyo kunye namagama azi-sign-post zizixhobo zokudibanisa ezibini kwezininzi onokuzisebenzisa.
Isixhobo sokuphinda okutshiwoyo kuxa kuphindwa ibinzana, kodwa hayi ngamagama afana ngqo.
Kwizivakalisi ezibini ezixhomekeke kwisixhobo sokuphinda okutshiwoyo uyabona ukuba kufana nebhulorho enceda umfundi ukusuka kwesinye isivakalisi ukuya kwesinye.
Amagama azi-sign-post anceda umfundi ukuba akwazi ukulandela. 
Anceda‘ngolandelelwano’ lomhlathi, nanjengoko edibanisa iimbono okanye izivakalisi.
Jonga kumhlathi. Ngokuqaphelekayo wakha ugxininiso.
Kwindawo yokuqala kwaye okwesibini unceda ukuhlela ulwazi ngokwamaqela amabini.
Nangakumbi uxelela umfundi ukuba kukho ulwazi olungaphezulu oluzayo 
Kwaye Ukuphetha luphawu lokuba esi sisiphelo somhlathi.
Imihlathi ebhalwe kakuhle ibalulekile kubhalo lwezemfundo.
Oku kuthetha ukuba kufuneka uthi gqolo nokuluthathela ingqalelo ulwakhiwo lwemihlathi ukunceda lowo ufundayo ukuba akwazi ukuqonda kwaye ngethemba lokuba avumelane nombhalo wakho.
Kule vidiyo sigxininisa kwiinxenye ezimbini ezibalulekileyo zolwakhiwo olukhulu lobhalo lwezemfundo, ukutsho oko intshayelelo kunye nesiphetho
Emva kokuba ukucwangcisile ukubhala kwakho, kufuneka ukuba ube nolwandlalo lombhalo wakho, kwakunye namanqaku angundoqo engxoxo.
Intshayelelo nesiphetho ziinxenye ezincinci zombhalo omkhulu ezinomsebenzi wokuvula iziqulatho ezingundoqo, kwakunye nokuvala ekugqibeleni.
Intshayelelo ibonisa isiqalo esihle ngelixa isiphetho ikukugqiba ngendlela eyomeleleyo.
Intshayelelo kunye nesiphetho sombhalo wakho akufuneki ukuba zibe ngaphezulu kwe-10 ukuya kwi-15% yombhalo wakho uwonke, kwaye la macandelo mabini kufuneka aphantse ukuba bulingana ngokobude.
Xa kuchazwa ngokulula, injongo yentshayelelo kukuchaza ukuba kutheni kubhalwe umbhalo kwanokuba uza kwakhiwa njani,ngelixa isiphetho kufuneka sichaze ngokuphandle ukubaluleka koko kuthe kwafunyaniswa.
Intshayelelo yindawo yokuqala yengxoxo yakho. 
Kufuneka ubonise ukuba uyasiqonda isihloko ngokuba udandalazise iinyaniso zezemfundo.
Indlela eyiyo yokwenza oku kukunikeza isandulela okanye ulwazi olufutshane lwangaphambili, nolukhokhelela ekuchongweni kwengxelo yengxaki,ethi yona ikhokelele kumboniso wangaphambili wamanqaku angundoqo engxoxo.
Ngoko ke silandela indlela efana kanye nefaneli – sisebenza ukusuka kwindawo ebanzi ukuya kuleyo ithe ngqo.
Kufuneka ubonise ukuba uyasiqonda isihloko ngokunikeza iinyaniso ngokwezemfundo.
Kwisandulela kufuneka unike ulwazi olufutshane lwangaphambili ngomxholo wakho. Oku kunika lowo ufundayo ubungqina bokuba uyawuqonda umxholo kwanokuba uyakwazi ukuyibona ingxaki ethe ngqo ekumele kujongwane nayo. 
Kwingxelo yengxaki, kulapho umntu anika inkcazelo ecacileyo yoko kufanele ukuba kuphandwe kumsebenzi.
Ngokuqhelekileyo ingxelo yengxaki ilandelwa yingxelo yethisisi;ezi zombini zinxulumene kakhulu.
Ingxelo yethisisi inokuchazwa njengecebiso lakho lokuqala lesisombululo kwingxelo yengxaki.
Kwinxenye yokugqibela yentshayelelo kuvezwa amanqaku angundoqo esiqu sombhalo omkhuluyenza ukuba umfundi afumane ingqiqo ngesakhiwo sakho ngokupheleleyo; ngamanye amazwi, ibonisa oko uza kuxoxa ngako ngenjongo yokubonisa ubunyani bengxelo yethisisi yakho, kananjalo nendlela yolandelelwano xa unika ingxoxo yakho.
Isiphetho siyafana nentshayelelo, koko apha uza kubhekisa koko kwenziweyo kwisincoko.
Kuba ngumbono omhle amaxesha amaninzi ukubuyela kwingxelo yakho yengxaki, uze ubonise ngokucacileyo ukuba ingaba ithisisi yakho ibichanekile, okanye ungathanda ukuyilungisa njani na ukuze ufumane impendulo yengxaki.
Kubalulekile kakhulu ukuziqondisisa izinto ezifanayo phakathi kwamanqanaba okuqala kunye nawokugqibela omsebenzi wezemfundo.
Ngoko ke kufuneka uphinde uchaze ingxelo yengxaki kunye neyethisisi kwakhona,ushwankathele amanqaku angundoqo engxoxo,uze ubonise ngokucace phandle ukuba umba obuphandwa ukhokelele njani na kwisiphetho.
Kulo mhlathi wokugqibela ubonisa ukubaluleka koko uthe wakufumanisa ngokuphendula imibuzo ethi “ngoko ke?” okanye “yintoni elandelayo?” 
Khumbula, isiphetho sibhalwa ngokwexesha elidlulileyo.
Ukushwankathela, intshayelelo ngamagqabantshintshi avakalayo, nayinyani yoko kuza kuxoxwa ngako kumsebenzi, kutheni uza kuxoxa malunga nako, kwanokuba bobuphi ubunyani ofuna ukububonisa.
Isiphetho sinxulumene ngendlela engenakwehlulwa kunye nentshayelelo kwaye lilinge lakho lokugqibela lokunikeza ubungqina malunga nokuqonda kwakho kunye nobuchule malunga nomxholo, kwakunye nokubaluleka kophando lwakho. 
Ngenene uluvo lokuqala nolokugqibela lomfundi malunga nombhalo wakho lubalulekile.
Amaxesha amaninzi eyona njongo iphambili yokubhala kwezemfundo kukubonisa ubunyani bomba othile okanye ukusombulula ingxaki ngokusebenzisa iinyani ezixhaswa kokuthile.
Ukuphumeza oku, kufuneka ucwangcise ngokucokisekileyo ulwakhiwo lwengxoxo yombhalo wakho.
Le vidiyo inikeza intshayelelo yolwakhiwo lwengxoxo olusisiseko ukuya kolona lukwinqanaba eliphezulu.
Makhe sisebenzise iziphumo zokulala kwindlela oqhuba ngayo kwezemfundo njengesihloko.
Abaphandi abaninzi bapapashe amanqaku ezemfundo ukungqina ukuba bukhona ubudlelwane phakathi kokulala kunye nendlela oqhuba ngayo kwezemfundo.
Jonga eminye yale mithombo yolwazi:
Ingxoxo esisiseko kaGilbert noWeaver kukuba ukulala ngokwaneleyo kunceda ukusebenza kwenkumbulo.
UChiang kunye nabanye abaphandi bangqina ukuba ukulala kukwanceda kwiinkqubo zokufunda.
Ngoko ke kunokugqitywa ngelithi kuyadingeka ukuba abafundi balale ukuze baqhube kakuhle edyunivesithi.
Ukusetyenziswa kolwazi kumxholo wakho othe ngqo, nako kubalulekile.
Elinye inyathelo eliphambili kunokufikelela nje kwisiphetho, iyakuba kukubonisa kulowo ufunda umbhalo wakho ukuba yintoni na intsingiselo. 
Kule meko, isenokuba abafundi kufuneka baqinisekise ukuba balala ngokwaneleyo.
Ukuhlola ukubangaba unengxoxo kwesisiseko, ungaqalisa ngentsingiselo yakho uze ke usebenze ngokubuya umva uzibuza imibuzo ethile.
Okokuqala, abafundi kufuneka ukuba balale ngokwaneleyo. Ngoba?
Okwesibini, kuba kudingeka ukuba ulale ukuze uqhube kakuhle kwezemfundo. Ingaba bukhona ubungqina?
Ewe, uGilbert noWeaver babonisa ukuba ngokwenyani kunceda ekusebenzeni kwenkumbulo kanti uChiang et al. ubonisa ukuba ngokwenyani kunceda ekufundeni, futhi zombini inkumbulo nokufunda zizinto ezidingekayo kwindlela oqhuba ngayo kwezemfundo.
Qaphela ukuba ingxoxo yakho kufuneka icace. Kuwe kunokukhangeleka ngokungathi uchaza into ecacileyo, kodwa khumbula: oko kukhangeleka ngokungathi kucacile, kunokwenzeka ukuba akucacanga kulowo ufundayo.
Naxa abantu bejongene neenyaniso ezifana ngqo, kuyenzeka ukuba bafikelele kwiziphetho ezahlukeneyo. Iziphetho ezahlukeneyo ke zona, zinokukhokelela kwiindlela ezahlukeneyo zokusetyenziswa kolwazi.
Luxanduva lwakho ukwenza ukuba indlela ocinga ngayo icace kangangoko ukuze lowo ufunda umbhalo wakho akwazi ukuvumelana neziphetho zakho.
Sebenzisa ulwazi oluvela kwimithombo yolwazi lwezemfundo njengeentetho zakho, chaza ngokucacileyo isiphetho esivakalayo ofikelele kuso ngokusebenzisa olu lwazi, uze wenze kucace kulowo ufunda umbhalo wakho ukuba ithini na intsingiselo yolu lwazi.
Nangona nje ingxoxo esisiseko isebenza ekuboniseni ubunyani bomba okanye ukusombulula ingxaki, kunokwenzeka ukuba lowo ufundayo angavumelani neziphetho zakho, ngenxa yokuba enezinye iinyani ezingaphezulu, okanye kuba iinyani yena ezichaza ngendlela eyahlukileyo.
Ukulungiselela oku kunokwenzeka, unokwenza ukuba ingxoxo yakho yomelele ngokusebenzisa ulwakhiwo lwengxoxo olukwinqanaba eliphezulu nangakumbi.
Kwingxoxo ekwinqanaba eliphezulu indlela yolandelwano evakalayo ilandela ipateni efanayo njengaleyo yengxoxo esisiseko, kodwa umbhali ubona kwangaphambili ukuba omnye umntu kunokwenzeka ukuba abenengxoxo ephikisayo.
Ngoko ke, kulwakhiwo lwengxoxo olukwinqanaba eliphezulu iingxoxo eziphikisayo ezinokubakho ziyaphakanyiswa aze umbhali ajongane nazo ngokuthi abonise ukuba azichanekanga okanye ngokuba avume ukuba zinako ukunyaniseka, aze ke asitshintshe kancinci isiphetho okanye intsingiselo ephakanyiswe ekuqaleni.
Ulwandlalo lwengxoxo eyandiswe ngakumbi lunokukhangeleka kanje:
Ukulala kunceda kwinkumbulo kunye nokufunda. 
Ngoko ke, abafundi kufuneka balale ukuze bakwazi ukusebenza.
Nakuba kunjalo, abanye abafundi babanga ngelithi bangakwazi ukuwakhumbula ngokukuko amanqaku emva kokuba befunde ubusuku bonke.
Oku kunokwenziwa kukuxhomekeka kwabo kwinkumbulo yexesha elifutshane.
Ngoko ke, ukuze ukwazi ukugcina oko ukufundileyo ixesha elide, kuyafuneka ukuba ulale.
Okokugqibela, abafundi kufuneka bacwangcise ngokukuko amaxesha okufunda nawokuphumla ukuze bafumane iinzuzo zenkumbulo yexesha elide ezinxulumene nokulala ngokukuko. 
Ngenene, indlela eyakhiwe ngayo ingxoxo iya kuxhomekeka kulwazi olufumanayo, kwakunye nendlela oluchaza ngayo.
Kukho iindlela eziliqela ongalwakha ngalo ulandelelwano lwengxoxo kunye nolwengxoxo ephikisayo  
Xa ubonisa ukuba aqwalaselwe omabini amacala engxoxo, oko kwenza ukuba ingxoxo yakho yomelele. 
Ngokubhekiselele kwimpikiswano, qaphela ukuba esi sakhono  sintshokothileyo nesinemiceli-mngeni asinakufundiswa kwividiyo enye. 
Yinto ekufuneka ukuba umilisele ingqondo kuyo xa ucwangcisa naxa uphonononga ukubhala kwakho.
Ukubhala kwezemfundo kumele kwenze iyunithi evakalayo nenentsingiselo.
Umgangatho uxhomekeka ikakhulu kwindlela omkhokela ngayo lowo ufunda umbhalo wakho apho kumbhalo.
Kufuneka izivakalisi, imihlathi kananjalo namacandelo emibhalo emide uyidibanise ngokucacileyo ukwenza ukuba ukuqhubela phambili kucace.
Injongo kukuba kungabikho kungaqondakali kombhalo wakho.
Ukufunda umbhalo wezemfundo obhalwe kakuhle kufana nohambo oluphawulwe ngeziphawuli zendlela. 
Nanjengoko iziphawuli zendlela zibonisa indawo ekumele ujike kuyo okanye ziqinisekisa umhambi ukuba usendleleni elungileyo ngenene, kananjalo 
nezakhiwo zombhalo zinceda lowo ufundayo.
Izakhiwo zombhalo ziquka izivakalisi ezizihloko, izivakalisi ezixhasayo kunye neziphawuli zentetho.
Le vidiyo igxininisa kwiziphawuli zentetho.
Iziphawuli zentetho zikwaziwa ngokuba zizihlanganisi ezivakalayo, okanye amagama azi-sign-post, owasebenzisa unenjongo yokukhokela lowo ufundayo koko kubhaliweyo.
Indlela elula yokuziqonda iziphawuli zentetho kukwahlula phakathi (i) kweendlela zokuphinda okutshiwoyo, kunye (ii) nezixhobo ezidibanisayo.
Indlela yokuphinda okutshiwoyo kuxa umbhali egxininisa imbono ngokusebenzisa amagama aphinda kwakhona imbono leyo.
Izifanokuthi, izichasi kunye nokuphindwa kwamagama, umzekelo, zinokusetyenziswa njengendlela yokuphinda okutshiwoyo.
Ngokwesiqhelo isixhobo esidibanisayo sibonisa ubudlelwane phakathi kwezivakalisi okanye imihlathi.
Sikubuyisela emva kwizivakalisi ezingaphambili, okanye sijonge phambili kwizivakalisi okanye imihlathi elandelayo. 
Sisebenzisa izixhobo ukuxhasa lowo ufundayo ukuba alandele indlela yokucinga – khumbula, ufuna ukuba abo bafunda umbhalo wakho bakuqonde oko ubaxelela kona futhi kananjalo udinga ukubaqinisekisa ngengxoxo yakho.
Kukho amagama namabinzana adibanisayo awohlukeneyo esinokuwasebenzisa. 
Konke kuxhomekeka kubudlelwane onqwenela ukubuphuhlisa phakathi kwezivakalisi, okanye iinxenye ezahlukeneyo zombhalo.
Ukuba ngaba, umzekelo, ufuna ukubonisa ukulandelelana kwezehlo, uya kusebenzisa amagama adibanisayo afana nokuthi okokuqala, okwesibini, kunye okwesithathu.
Ukubonisa ubudlelwane obuqhelekileyo, uyakuthi, umzekelo, usebenzise amagama afana nokuthi kuba okanye ngenxa yoko.
Ukuthelekisa kunye nokwahlula izehlo, uya kusebenzisa amagama adibanisayo afana nokuthi nangona, ngokuchasene, kunye nakuba kunjalo. 
Khangela kwiphetshana elinikeziweyo xa ufuna isixhobo soncedo esibanzi nekulula ukusisebenzisa.
Nanjengoko ke ngoku uqonda ukuba ziintoni na iziphawuli zentetho, lixesha lokuba uzibone ezi kunye nezinye izakhiwo zombhalo zisetyenzisiwe.
Masisebenzise umhlathi kaLindi njengomzekelo:
Kwisivakalisi sakhe sokuqala uLindi wazisa isihloko esibanzi somhlathi wakhe.
Kungako sibizwa ngokuba sisivakalisi esisihloko. 
Kananjalo usebenzisa isalathiso somthombo ukuxhasa ibango alenzayo.
Apha uLindi ufaka igama elidibanisayo, nto leyo esixelela ukuba sithathe ingqalelo. 
Nanjengoko ikwaligama lokuqala kwisivakalisi, ukufakwa kwalo kukongeza ugxininiso olungakumbi kukubaluleka kolwazi aza kulunikeza.
Ngokufaka eli binzana, uLindi uqinisekisa isihloko. 
Ngoku siyazi ukuba ulwazi lwamkelekile, kuba luvela ngqo kwicandelo lophando lwengqondo.
ULindi uthe ngqo kakhulu kukubhala kwakhe. 
Ngokuthi ngqo kanjalo wenza ukuba kuthembeke. 
Oku kuthetha ukuba abo bafunda umbhalo wakhe baya kukuthemba oko akuthethayo, nanjengoko engenzi iintetho ezikrokrelekayo nezingacacanga.
Apha uLindi usebenzisa igama elidibanisayo; libizwa ngokuba sisimelabizo soqwalaselo. Ngokwenza oku, uphepha uphinda-phindo olungadingekiyo kwaye siyaqonda ukuba usaxoxa futhi echaza uphando alucaphulileyo.
Ngokusebenzisa eli gama lidibanisayo, uLindi uxelela abo bafunda umbhalo wakhe ukuba baqwalasele, kuba uza kunika izizathu zokuba kutheni oko kungundoqo okufunyaniswe kuphando kubaluleke kangaka.
Zombini lelinye igama elidibanisayo. ULindi usebenzisa eli gama ukugxininisa ukuba intlanganisela yezakhono zokufunda nenkumbulo ibalulekile.
ULindi usebenzisa esi sixhobo sokudibanisa ukucacisa imiba, ukuze aqinisekise ukuba sazi ngokuthe ngqo ukuba ulwazi olukwizivakalisi ezibini ezingaphambili lufaneleke njani kwisihloko somhlathi.
Ngoku uchazela abo bafunda umbhalo wakhe ngokuthe ngqo ukuba uphando alukhankanyileyo lufanelekile kwisihloko somhlathi wakhe. 
Kubaluleke kakhulu oku kuba kufuneka ubonise kulowo ufunda umbhalo wakho ukuba awucacisi nje ulwazi. 
Kufuneka ubonise ukuba uyaluqonda ulwazi kwaye uyakwazi ukulusebenzisa kwisihloko obhala ngaso.
Ngokusebenzisa ngoko ke, uLindi usixelela ukuba ngoku uza kushwankathela isiphetho sakhe, ngokusekelwe kubungqina kunye nengxoxo ayenze kwizivakalisi ezixhasayo  zomhlathi wakhe.
Qaphela ngakumbi indlela uLindi ayivakalisa ngayo intetho yesivakalisi esisihloko sakhe kwisivakalisi avala ngaso, nangona nje esebenzisa amagama awohlukeneyo –le yindlela yokuphinda okutshiwoyo Ngokwenza oku uyaqinisekisa ukuba lo mhlathi ngoku unjengokuba ubunjalo kwaye akukho lwazi lungaphezulu luza kongezwa kuwo.
Ngoko ke, ukuqukumbela le vidiyo, qinisekisa ukuba usebenzisa iindlela zokuphinda okutshiwoyo kunye namagama namabinzana adibanisayo ukuphuhlisa kunye nokuhlela iimbono zakho ngendlela evakalayo. 
Ukusetyenziswa kweziphawuli zentetho kubalulekile ukuqinisekisa ukuba lowo ufunda umbhalo wakho akalahleki endleleni.
Kukubhala kwezemfundo kufuneka ingxoxo yakho uyisekele kwiinyani ezixhaswa kokuthile.
Ngokwesiqhelo ezi nyani sisiphumo sokusebenza nzima kwabanye abaphandi.
Kubalulekile kakhulu ukuba ubabalule aba baphandi kwaye ubonise ngokuthe ngqo ukuba inyani nganye ivela phi na.
Oku, ngokwenene, kukuchaza izalathiso zemithombo (referencing).
Ukuchazwa kwezalathiso zemithombo okwenziwe ngokukuko nangokuchanekileyo akuniki nje kuphela umsebenzi wakho isihlahla, kodwa ikwaluphawu lokuthembakala kwakho.
Makhe sijonge imigaqo engasemva kokubalula imithombo yolwazi esetyenzisiweyo.
Emva kokuba ufunde umthombo wolwazi ofana nencwadi okanye inqaku lejenali, kufuneka uhlanganise ulwazi kumbhalo wakho ngokuluchaza ngawakho amazwi.
Lo mbhalo ubhalwe ngokutsha ngoku unokuya kwinqaku elide lokubhaliweyo.
Kwinqaku lokubhaliweyo unokuba nezalathiso ezibhekisa kwimithombo yolwazi eliqela. 
Ezi zalathiso zemithombo zombhalo zibonisa ukuba zeziphi iinxenye zombhalo ezivela kowuphi umthombo wolwazi.
Isalathiso somthombo ngasinye sombhalo sichaza ukuba NGUBANI owaqale wathetha oku NINI kunye nokuba PHI KUMBHALO WOKUQALA. 
Isalathiso somthombo ngasinye sombhalo kufuneka sihambelane noko kufakiweyo kuluhlu lwezalathiso zemithombo.
Olu luhlu lwezalathiso zemithombo lunayo yonke into edingwa ngulowo ufundayo ukuze akwazi ukufumana umthombo wolwazi othile.
Ngakunye okufakiweyo kulandela ipateni ethile kwaye kuza kukuxelela banzi malunga nokuba NGUBANI umbhali, wawupapashwe NINI umthombo wolwazi, isihloko somthombo wolwazi kunye neenkcukacha malunga nokuba wapapashwa PHI. 
Oku kuyanceda ngokubhekiselele kukuqinisekiswa komgangatho kunye nentembakalo.
Ukuqinisekisa ukuba lowo ufundawo uyayiqonda indlela obalula ngayo, kufuneka ulandele uhlobo oluthile lokuchaza izalathiso zemithombo.
Qhagamshelana nomcebisi wesebe lakho lemfundo okanye unoncwadi ukufumanisa ukuba loluphi uhlobo lokuchaza izalathiso zemithombo ofanele ukuba ulusebenzise.
Ngokohlobo lwendlela yaseHarvard oko kufakwe kuluhlu lwezalathiso zemithombo kuya kukhangeleka ngale ndlela. Qaphela oko kufakiweyo kulandelelana ngokwe-alfabhethi, ngokwefani yombhali wokuqala:
Makhe silungise oku kufakiweyo ngokwezikhokelo zohlobo lwe-APA uhlelo lwesi-6:
Kwezinye iimeko kulandelwa indlela yokubhala amanani ize imithombo yolwazi kuluhlu lwezalathiso zemithombo ivele ngolwandelelwano olufanayo elandelelana ngalo kumbhalo omkhulu. 
Nanjengoko ubona kukhona ukwahluka okungatheni, kodwa imigaqo iyafana. Xa uyiqonda imigaqo yokuchaza izalathiso zemithombo, kuya kubalula ukusebenzisa uhlobo oluthil lokuchaza izalathiso zemithombo. 
Ngoko ke hlala uzikhumbula ezi zikhokelo xa uhlanganisa ulwazi koko ukubhalayo.
Kubhalo lwakho lwezemfumdo, ingxoxo yakho kufuneka ixhaswe zizinto eziyinyani ezivela kwimithombo yolwazi yezemfundo ethembakeleyo.
Kubalulekile ukuba uhlanganise imithombo yolwazi eyahlukeneyo oyisebenzisayo ngendlela yokuba iqinise ingxoxo yakho.
Kule vidiyo siza kuthelekisa indima yakho njengombhali kunye naleyo yombhexeshi wenkqubo yencoko.
Injongo yolu thelekiso kukukunceda ukuba uqonde ukuhlanganiswa kwemithombo yolwazi, oko kugxininiswe kuko kule vidiyo.
Kwinkqubo kamabonakude yencoko kusoloko kukho amaqela amathathu: umbhexeshi wenkqubo, iindwendwe kunye nabo babukeleyo.
Ngokubhekiselele kukubhala, singakwazi ukuwachonga la maqela mathathu, njengala, wena, umbhali, imithombo yolwazi okhangele kuyo kunye nalowo ufundayo.
Wena njengombhexeshi wenkqubo yencoko kufuneka unike intshayelelo,
Uze ugcine incoko emalunga nesihloko, inzulu, kwaye ingadluli kumda weexesha esikelwe lona,kwaye xa zonke iindwendwe zikuthethile oko ekufuneka ukuba zikuthethe, unike isishwankathelo esithe ngqo somxholo.
Masijonge umzekelo. 
Kulo mhlathi, kukho isalathiso somthombo wolwazi omnye kuphela.
Ngoko ke, kule nkqubo yencoko, undwendwe olunye luyazogqumelela ezinye ngoko ke sinokugqiba kwelokuba lo mbhexeshi wenkqubo yencoko akakhange azinike amathuba awaneleyo ezinye iindwendwe ukuba zivakalise ezazo izimvo.
Ababukeli basenokudinga ukwazi ukuba yintoni ezifana ngayo iindwendwe, okanye zohluka ngayiphi indlela. 
Kuyafana ke oku nasekuhlanganisweni kwemithombo yolwazi kumsebenzi wakho obhaliweyo.
Endaweni yokunika nje ulwazi oluvela kumthombo wolwazi wakho ngamnye, bonisa lowo ufundayo ukuba imithombo yolwazi idibana phi, okanye 
yohluka phi omnye komnye.
Zikhumbuze ngenkqubo yencoko oyibhexeshayo. 
Bonisa lowo ufundauo izinto ezifanayo okanye ezahlukileyo phakathi kwemithombo yolwaziuze xa sele ulubalise lonke ulwazi olungena kwicandelo elithile, unike isishwankathelo esithe ngqo somxholo. 
Jonga kulo mzekelo ulandelayo.
Ingaba uyiqaphele indlela umbhali asisebenzise ngokugqibeleleyo ngayo isiphawuli sentetho “Ngaphezulu”, ukubonisa ukuba umthombo wolwazi we-Saeed unento ezifunyanisiweyo ezifanayo nezo zikaGilbert noWeaver?
Kananjalo umbhali ubonisa izinto ezifanayo ngokusebenzisa ibinzana “ukuxhasa le ngxoxo”.
Qaphela kananjalo isivakalisi esiqukumbelayo: I-Delayed Sleep Phase Syndrome ke ngoko yenye yeengxaki ezixhaphakileyo zokulala ezichaphazela indlela umntu aqhuba ngayo kwezemfundo kwabo basafunda izidanga zokuqala.
Amanyathelo amathathu alandelayo anokuba luncedo ekucokiseni izakhono zakho zokuhlanganisa imithombo yolwazi:
1. Fumana imithombo yolwazi eyaneleyo esemgangathweni ukwenza ukuba kubekho incoko yezemfundo.
2. Chonga izinto ezifanayo kunye nezahlukileyo phakathi kwemithombo yakho yolwazi. Unokuthathela ingqalelo izinto ezifana nomahluko kumxholo, imihla yopapasho, iindlela zophando, kunye noluntu olusetyenziswe kuphononongo.
3. Zama ukufumana ukuba ulwazi oluvela kwimithombo yolwazi eyahlukeneyo luwuphendula njani umbuzo wakho wophando. 
Ngamanye amazwi, olu lwazi lufaneleke njani kumxholo wakho kwaye ithini intsingiselo? 
Nangona nje la manyathelo akhangeleka elula, kuthatha ukuzinikela kuphononongo nokuqonda okwandeleyo kwemithombo yakho yolwazi ukuwalandela.
Ukuhlanganiswa ngempumelelo kwemithombo yolwazi kuya kunceda lowo ufunda umbhalo wakho ukuba ayilandele incoko yezemfundo esekelwe kwiinyani ezixhaswa kokuthile.
Kwimeko yokubhala kwezemfundo, kuninzi ukuchaza into ngamanye amazwi kunokuba uchaze nje ulwazi oluvela kumthombo wolwazi ngawakho amazwi, okanye ukuluguqula ukusuka kolunye ulwimi.
Kule vidiyo siqwalasela esi sakhono sibalulekileyo size sikunike izikhokelo ezisebenzisekayo zokuchaza into ngamanye amazwi.
Masiqale ngenkcazelo enamanyathelo amathathu.
Ewe, xa uchaza into ngamanye amazwi kufuneka uqale uchaze ulwazi oluvela kumthombo wolwazi ngawakho amazwi,kodwa, okwesibini, kukwadingeka ukuba unike isalathiso sombhalo kwakunye noko kuhambelanayo okufakwe kuluhlu lwezalathiso zemithombo ukubalula umthombo wolwazi oluvela kuwo ulwazi.
Okwesithathu, akwanelanga ukuba uvele uphinde uchaze nje ulwazi ngawakho amagama. Kufuneka ubonise ukuba ulwazi lufaneleke, lubaluleke okanye lungena njani kumxholo okanye umbuzo wophando.
Nazi ezinye izikhokelo ezisebenzisekayo zokuchaza into ngamanye amazwi:
1. Funda: Qala ngokufunda nje umthombo wolwazi ofuna ukuwusebenzisa. 
Funda ngenjongo, khangela amagama angundoqo uze uhlale ukhumbula imiyalelo yomsebenzi wakho kunye nomxholo.
2. Phanda: Chonga iindawo zombhalo wakho ongaziqondiyo uze ukhangele ngokuzimisela intsingiselo yokwenene yomyalezo odlulisiweyo. 
Sebenzisa isichazi-magama sakho, izithethantonye zika-MS Word, ingqokelela yamagama ka-MS Word, kwaye/okanye ukhangele igama ku-Google.
3. Finyeza izivakalisi: Ukuba izivakalisi kumthombo wolwazi zide kwaye zixinene, zinokwenza ukuba kubenzima kuwe ukuziqonda. 
Zishunqule ukuze zibe ziinxenye ezimfutshane ekulula ukuziqonda.
4. Umgama: Zibhekelise kumbhalo. 
Vala umthombo wolwazi okanye uhambe usuke kuwo uze uphinde ubalise oko umbhali ebeceba ukukuthetha. 
Ukuchazela omnye umntu into ade yena ayiqonde, yenye yeendlela ezingcono zokujonga ukuqonda kwakho.
5. Bhala: Ngoku phinda ubhale umongo woko ukwaziyo ukukukhumbula ngawakho amazwi – khumbula ukufakela ucaphulo.
6. Sebenzisa: Zama ukwenza ukuba ulwazi lufaneleke ngqo kumxholo wakho okanye umbuzo wophando.
7. Hlola: Qwalasela kwakhona inyathelo lesi-5 nelesi-6; yabelana nomhlobo wakho ngoko ukugqibileyo ukuchaze ngawakho amagama uze umcele ukuba akuchazele ukuba yintoni ayiqondayo.
Ukuba ngaba ulandela ezi zikhokelo, uya kukwazi ukuhlanganisa ngokukuko imithombo yakho yolwazi kwakunye nolwazi onalo. 
Ukwenza oko kananjalo kuya kuba negalelo ekuphuhliseni elakho ilizwi lezemfundo. 
Izakhono ezizizo zokuchaza into ngawakho amazwi yinto exabiseke kakhulu kwezemfundo, nento onokuphinda-phinda uziqhelanisa nayo ngelixa usenza imisebenzi yakho.
Khumbula nje ukuba akwanelanga ukuba uchaze nje kwakhona ulwazi ngawakho amazwi. Kufuneka uwubalule umthombo wolwazi oluvela kuwo ulwazi kwaye ubonise lowo ufundayo ukuba kutheni lubalulekile olu lwazi. 
Kubalulekile ukuba uyiqonde ngokupheleleyo imithombo yakho yolwazi ukuze ukwazi ukuyihlanganisa ngokuba uchaze ulwazi ngawakho amazwi kowakho umbhalo. 
Le yenye yezinto ezinokuphucula intembeko yoko ukubhalileyo.
Xa ubhala kwimo yezemfundo, kufuneka ukwazi ukubabonisa abo bafunda umbhalo wakho ukuba unalo ilizwi lezemfundo.
Umba welizwi ubhekisa kubuchule obusebenzisayo ukuvakalisa izimvo zakho ngeendlela ezinobugcisa nezithe ngqo xa usenza ingxoxo ethile.
Oku kuthetha ukuba uzifundisa ngokuqaphela ngokunxulumene noko ukuthethayo.
Oku kuyaphikisana nokuthatha nje ulwazi kumthombo wolwazi uze ulubeke kumbhalo wakho. 
Ilizwi lezemfundo linceda ukuqinisa ingxoxo yakho. 
Lenza ukuba umbhalo wakho uqinisekise nangakumbi kwaye uthembakale.
Masijonge kumzekelo apho ilizwi lombhali lingaqinisekisiyo: 
Njengabantu, kuyafuneka ukuba sibe nemida. 
Le mida ikhona ngokwasemzimbeni nangokwasengqondweni. 
Kananjalo kukho abo apho ngaphandle abaneziphiwo ngokwendalo nabanezakhono ezingaphezulu kunezabanye. 
Ingaba uziqaphele iintetha ezimbaxa ezingacacanga kunye nokuthetha nje ngokubanzi?
Umzekelo, kuthetha ukuthini ukuthi “abo apho ngaphandle”? 
Eli binzana libanzi kakhulu kwaye linokude libhidanise.
Khangela ukuba ungayibona na indlela lo mbhali asebenzisa ngayo ilizwi eliqinisekisayo: 
UBrooks noWard (2007) basebenzisa uhlalutyo lwencoko yezemfundo  ukuphonononga iimpendulo zabafundi bakwikholeji kwisifundo esingobuhlanga, isini, kunye namajelo eendaba, baze bafumanisa ukuba iimpendulo zabafundi kwiifilimu nakwiingxoxo zeklasi zazihlala zisoloko zinxulumana nengcingca yokungaboni mibala.
Kulula ukuqinisekisa, nanjengoko lo mbhali ethi ngqo kokuthile. 
Qaphela ukuba kananjalo ufake nomthombo wolwazi ukuqinisa ingxoxo.
Eminye imiba yelizwi lemfundo ekubalulekileyo ukuyiqwalasela kukuma kokuthile kunye nokubandakanyeka.
Ukuma kokuthile kuthetha indlela othatha ngayo uxanduva xa ubhala. 
Kufuneka umbonise lowo ufundayo ukuba uyayazi into othetha ngayo –ubonise ukuzithemba,ubonise ulwazi.
Ngokubhekiselele kwezemfundo kufuneka ungenelele ngamabom ngencoko okanye ingxoxo ukubethelela iinkolelo ezizezakho kwiingxoxo zakho.
Kufuneka unikeze inkxaso okanye uphikise iintetha zabanye ababhali, uze uvakalise ukothuka okanye ubethelele ukubaluleka.
Ukunyusa (boosting), ukubhala ngokulingayo (tentative), kunye nokusebenzisa ukuzikhankanya wena bubuchule obuluncedo. 
Makhe sijonge imizekelo ecacileyo.
Ukunyusa kubhekisa kukusetyenziswa kwamabizana azama ukuxhasa ngamandla intento ethile. 
Imizekelo yokuxhasa iquka Ngenene…, Simele ngokuqinisekileyo ukuba sikwamkele oko… kunye ngumqondiso ocacileyo wokuba….
Nanjengoko ubona, obu buchule bubonisa kulowo ufundayo  ukuba ulixhasa ngamandla ibango okanye ufuna ukugxininisa inqaku elibalulekileyo. 
Khumbula nje ukulumkela ulwimi olunemvakalelo okanye olulolwakho ngokungaphaya.
Ukubhala ngokulingayo kukwaziwa njengokuzikhusela (hedging). 
Eli qhinga yindlela esebenza ngobugcisa nokulumka ukuziqhelanisa nentetho. 
Nangona ukubhala ngokulingayo kunokusetyenziswa ukuvumelana kunye nokuphikisana nentetho, kuluncedo xa ufuna ukuphikisana ngendlela ethobekileyo
Oku kunokuba ngumqondiso wokuba… ngumzekelo wokuzikhusela. 
Endaweni yokuchaza ukuba le NGENENE ngumqondiso, igama elithi “inokuba” libonisa kulowo ufundayo ukuba ingqondo yakho iphangalele kwaye uyakuqonda ukuba kunokubakhona okunye okungakho.
Ukusetyenziswa kokuzikhankanya wena ngumba ekuxoxwa kakhulu ngawo. 
Ukusetyenziswa kwezimelabizo zobuqu ezifana nokuthi nna okanye thina kuyacetyiswa kwiimeko ezithile, ngelixa abanye abaphandi bebhekela kude ekuzikhankanyeni bona ngokwabo.
Umbhalo wakho uwonke kufuneka ubonise indawo ome kuyo wena, ungakhange ude usebenzise izimelabizo zobuqu ezifana nokuthi mna okanye thina. 
Amabinzana afana nokuthi “Ngokwam ukubona” awadingeki maxa onke. 
Kodwa, kwezinye iindawo zophando ukungazikhankanyi koyanyaniswa nombhali onokungazazi kangako.
Nanjengongo kungekho mithetho ebanzi esebenzayo, bubulumko ukuba ubonisane nomcebisi wakho kwezemfundo kwicandelo lakho ngalo mba. 
Xa uzingenisa nzulu kubhalo olufanelekileyo, umele ulufumane kananjalo uluvo “lwendlela eqhelekileyo” yokuzikhankanya ngokwakho kwicandelo lakho lokufunda. 
Khangela kumanqaku ezemfundo kwicandelo lakho lokufunda; kuluncedo ukubona kwanokwazi ukuba iingcali kwicandelo lakho lokufunda ziqubisana njani nalo mba. 
Khangela kwiphetshana elinikeziweyo ukufumana imizekelo yokonyusa, ukubhala ngokulingayo kunye nokuzikhankanya wena ngokwakho.
Umba wokugqibela esiza kuwuqwalasela kukubandakanyeka.
Ngelixa ukubhala kwezemfundo kumele ukuba kungaqhutywa luluvo kangangoko, umba wokubandakanyeka ubhekisa kungenelelo nalapho ababhali bathi 
babandakanye ngokumandla abo bafundayo okanye babafake ngokunxulumene nengxoxo.
Ngamanye amazwi, ukubandakanyeka kubhekisa kumaqhinga asetyenziswa ngababhali ukuqinisekisa ngokungagungqiyo lowo ufundayo ngengxoxo yombhali. 
Ukuze wenze yaziwe indawo yakho kulo mbhalo uthile, kufuneka ubandakanyeke kuphando lwakho, iingxoxo zabanye abantu kunye nabo bafunda umbhalo wakho.
Amaqhinga amathathu kwamaninzi onokuwasebenzisa ngamabinzana athe ngqo, ukwakha umdla ngolwazi ekwabelwana ngalo kwaye usebenzise imibuzo.
Amabinzana athe ngqo  anika lowo ufundayo umyalelo othe ngqo wokubona izinto ngendlela onokukwazi ukuyimisela wena.
Jonga kwi… okanye Thathela ingqalelo oku kulandelayo… yimizekelo emibini.
Amaxesha amaninzi kukho ulwazi ekwabelwana ngalo phakathi kwabantu ababandakanyekayo kwicandelo elithile lokufunda.
Xa usakha umdla ngolu lwazi, ubandakanya lowo ufunda umbhalo wakho kakhulu ngokucinga ngokungathi yena unenkolelo ethile.
Njengeengcali zengqondo siyazi ukuba… kunye Ukuqonda kwethu kwe… yimizekelo yamabinza abonisa ulwazi ekwabelwana ngalo.
Ukusebenzisa ibinza elithi ngenene ngomnye umzekelo, nanjengoko kunokuthetha ukuba lowo ufunda umbhalo wakho, njengenxalenye yoluntu lwencoko yezemfundo, uya kukhawuleza alamkele ibango lakho elihamba noko.
Emva koko, unokusebenzisa imibuzo kananjalo ukubandakanya lowo ufunda umbhalo wakho.
Ngokubuza imibuzo umema lowo ufundayo ukuba angene kwingxoxo ebonakalayo kunye nawe, ukuze ukwazi ukumkhokhelela kuluvo lwakho.
Kungachazwa njani oku…? kunye  Zeziphi iindlela ongakwazi…? 
Le yimizekelo yemibuzo enokuthi itsale umdla walowo ufunda umbhalo wakho kwaye imenze agxile kumyalezo wombhalo wakho. 
Ingaba unomdla wokwazi eminye imizekelo? Uya kuyifumana kwiphetshana elinikeziweyo.
Ukuba ngumbhali oyingcaphephe akwenzeki ngosuku olunye. 
Xa ubhala, zama ukuba uyazi indawo ome kuyo wena kunye nelizwi lakho kwanendlela yokubandakanya lowo ufunda umbhalo wakho. 
Xa usebenzisa ngenjongo eminye yemizekelo, uyakuba nelizwi eliqinisekisayo kukubhala kwakho.
Qwalasela ezi zivakalisi zilandelayo:
Ithisisi yam ndiyigqibe nje kule simesta.
Ndim kuphela ogqibe ithisisi yakhe kule simesta.
Ndigqibe ithisisi yam kuphela kule simesta.
Isivakalisi ngasinye kwezi sizama ukuchaza into eyahlukileyo.
Kuyamangalisa ukuba indlela amiswe ngayo amagama inokuyitshintsha intsingiselo yesivakalisi.
Kule vidiyo siza kuthatha ingqalelo lo mba, kwakunye neminye embalwa enempembelelo kukucaciswa kunye nokuchaneka kolwazi.
Okokuqala, siza kujonga indlela yokwakha isivakalisi. 
Amaxesha amaninzi, ababhali bayenza ingacaci okanye bayigqwethe intsingiselo yezivakalisi xa bezama ukusebenzisa ithoni engqongqo kakhulu.
Naku umzekelo othathwe kumbhalo wezomthetho: 
Ingxoxo esilelayo ukunikeza ukugcinwa kweqondo lentlawulo ekupheleni kwexesha lelungelo elilodwa lomenzi wechiza ayizange ikukhuthaze ukuhliwa amadlala kwisivumelwano ayisebenzi apha.
Ulwakhiwo oluntsokothileyo lwesivakalisi lwenza ukuba kubenzima ukusilandela nokusiqonda isivakalisi.
Ngoku ke jonga le mizekelo: UHarris ubanga ngelithi xa uSmith kwakungekho ndlela awayemnika yona yokugcina iqondo lentlawulo xa yayiphelelwa lixesha lelungelo elilodwa lomenzi wechiza, uSmith azange amkhuthaze ukuba asihle amadlala isivumelwano sabo. 
Nakuba kunjalo, lo ngxoxo ayisebenzi apha. 
Ukusetyenziswa kwezivakalisi ezibini endaweni yesinye kwenza ukuba kubelula ukusilandela,
Kunye nokufakwa kweekhoma kwahlula iinxenye zesivakalisi ukuze icace intsingiselo. 
Ngumbono omhle ukuba izivakalisi zakho uzifundele ngaphandle ngokuvakalayo ukuze ujonge indlela ezakhiwe ngayo.
Okwesibini, kufuneka uzilumkele iintetha ezibanzi nezingacacanga ngqo. 
Umzekelo, ukusetyenziswa kwegama elithi ‘amaninzi’ xa usithi ‘Iimakethe zezimali kumazwe amaninzi’ akucaci kwaphela.
Endaweni yoko kufuneka ulicacise igama ‘amaninzi’ ngokubhekisa kwiiMakethe zezimali kumazwe amaninzi afana ne-UK, i-USA, neTshayina...
Okwesithathu, kufuneka usebenzise isigama kunye neenkcazelo ezibhekisa ngqo kumxholo xa ukwazi. 
Qaphela ukuba ibinza elinye linokuba neentsingiselo ezahlukeneyo kwimixholo eyahlukileyo. 
Thatha igama elithi ‘ukohlwaya’ njengomzekelo. 
Eli gama linokusetyenziswa njengesenzi okanye isibizo.
Kwimeko yezemfundo, ukohlwaya njengesenzi kunokubhekisa kukusetyenziswa kwesohlwayo ukulungisa ukungathobeli okuthile.
Njengesibizo, icandelo lokufunda linokubhekisa kwisebe lolwazi ngokwesiqhelo elifundwa edyunivesithi. 
Ngoko ke, qiniseka ukuba amagama uwasebenzisa ngendlela echanelekileyo kuwo wonke umbhalo wakho kwaye maxa onke uzifake izalathiso zemithombo zombhalo ukwenza ukuxhasa.
Okokugqibela, ukusebenzisa ulwimi ngendlela eyiyo ngokweelwimi kunganegalelo kumbhalo ocacileyo nochanekileyo.
Ukusebenzisa ulwimi ngendlela engeyiyo kuyayisusa ingqwalaselo koko kuqulathiweyo kuze kwakhe imbono engentlanga malunga nawe, wena mbhali. 
Oku kunokwenza ukuba lowo ufundayo aphelelwe kukukuthemba oko kuqulethwe ngumsebenzi wakho.
Ngokubhala ulwimi ngendlela eyiyo ngokweelwimi uya kwazi ukuqhelana nemithetho kunye nemimiselo yolwimi obhala ngalo.
Musa ukuphela amandla, kanye nabo baphume izandla abasebenzisi bolwimi kusafuneka ukuba bamane bejonga kwizikhokelo zolwimi, iincwadi zesigama kunye nezichazi-magama.
Masishwankathele. Ukubhala ngokucacileyo nangokuchanekileyo kufuneka ukuba: uthathele ingqalelo indlela yokwakha izivakalisi; uzilumkele iintetho ezibanzi nezingacacanga; uwazi amagama kunye neenkcazelo ezikwicandelo lakho lokufunda uze uwasebenzise ngendlela efanayo; futhi uqinisekise ukuba usebenzisa ulwimi ngendlela eyiyo ngokweelwimi. 
Landela ezi zikhokelo ukuziphuhlisa njengombhali kunye nokuphucula umgangatho womsebenzi wakho obhaliweyo. 
Khangela kwiphetshana elinikeziweyo ukufumana iingcebiso nemizekelo engaphezulu. 
Kwividiyo engaphambili, ubukele intshayelelo malunga nenyathelo nenyathelo lokuchaza izalathiso zemithombo (referencing).
Le vidiyo iphononongo izalathiso zemithombo zombhalo ize ibonise ukuba zahluka njani iintlobo ezikhethiweyo zokuchaza izalathiso zemithombo. 
Kananjalo uza kufunda banzi malunga nokufomatha izingeniso ezimbalwa kuluhlu lwezalathiso zemithombo.
Noko ngoku uyazi ukuba kufuneka maxa onke uyichaze imithombo yolwazi oyisebenzisileyo kukubhala kwakho kwezemfundo.
Indlela okubhala ngayo oku kuchazwa kwemithombo, kuxhomekeka kuhlobo lwakho olumiselweyo lokuchaza izalathiso zemithombo.
Kukho iintlobo ezininzi zokuchaza izalathiso zemithombo kwihlabathi jikelele.
Iintlobo ezidumileyo ziquka iHarvard, uhlobo lwe-American Psychological Association, olwaziwa njenge-APA, kwakunye neendlela zemibhalo emincinci esemazantsi ezisetyenziswa ziingcali zoMthetho.
Uhlobo ngalunye luneefomula okanye iinkqubo zalo zezalathiso zemithombo zombhalo kunye nezingeniso kuluhlu lwezalathiso zemithombo. 
Ngaphambi kokuba siqwalasele indlela ezinye zezi ntlobo ezahluka ngazo, makhe siphinde sishwankathele malunga nezalathiso zemithombo zombhalo (ezikwaziwa njengezicaphulo).
Xa usebenzisa intetho eyenziwe ngomnye umbhali, ufaka isalathiso somthombo sombhalo kwisivakalisi. 
Le yindlela efinyeziweyo yoko kufakwa kuluhlu lwezalathiso zemithombo.
Injongo yesalathiso somthombo sombhalo kukunika lowo ufundayo ubungqina bomthombo wolwazi lwakho, ungakhange ufake zonke iinkcukacha zomthombo lowo kumbhalo wakho.
Isalathiso somthombo sombhalo ungasibeka ekuqaleni okanye embindini wesivakalisi. 
Kwezi meko ifani yombhali ngokwesiqhelo iba yinxalenye yesivakalisi.
Isalathiso somthombo sombhalo sinokubekwa ekupheleni kwesivakalisi, ngaphambi kwesingxi. 
Kule meko ifani yombhali iba ngaphakathi kwizibiyeli. 
Kufuneka uyithathele ingqalelo ngononophelo indawo ezibekwa kuyo izalathiso zemithombo zombhalo.
Xa ifani yombhali iyinxalenye yesivakalisi sakho, ukhokhelisa phambili umbhali lize elakho ‘ilizwi’ lithathe indawo engasemva.
Xa isalathiso somthombo sombhalo sifakwe ekugqibeleni, wakha isithuba selakho ilizwi. 
Khangela le mizekelo mibini:
NgokukaHealy (2011:17) izigulana zidinga ukwazi ukuba zingazithemba kwaye zixhomekeke kwiingcali zonakekelo lwempilo ngokubhekiselele 
kukujongana neengxaki zazo. 
Kwesi sivakalisi, umfundi uchaza nje ngawakhe amazwi intetho kaHealy. 
Nanjengoko izigulana ziziva zibuthathaka kwaye zingomelelanga, zidinga ukwazi ukuba zingazithemba kwaye zixhomekeke kwiingcali zonakekelo 
lwempilo ngokubhekiselele kukujongana neengxaki zazo (Healy, 2011:17). 
Kumzekelo wesibini, umfundi uthetha ngobuthathaka bezigulana ukongeza kwintetho kaHealy. 
Oku kubonisa indlela umbhali ahlanganise ngayo ukuqonda kwakhe kunye nolwazi lombhali.
Kubalulekile ukuba kubekho isingeniso kuluhlu lwezalathiso zemithombo ngesalathiso somthombo ngasinye sombhalo. 
Nanjengoko uHealy engomnye wemithombo yolwazi esetyenziswe ngumfundi, zonke iinkcukacha zalo mthombo wolwazi kufuneka zifakwe kuluhlu lwezalathiso zemithombo.
Uhlobo ngalunye lokuchaza izalathiso zemithombo linezazo izikhokelo ngokubhekiselele kwizalathiso zombhalo kunye nezingeniso kuluhlu lwezalathiso zemithombo. 
Ngokwesiqhelo ezi zikhokelo ziyafumaneka kwiwebhusayithi yohlobo olo okanye kunoncwadi wesebe lakho lemfundo.
Ngoku siza kuqwalasela izikhokelo zenguqulelo yohlobo lweHarvard kunye nohlobo lwe-APA. 
Ezi zalathiso zemithombo zombhalo zaqulunqwa ngokwenguqulelo yeHarvard. 
Nanjengoko ubona ifakiwe ifani yombhali, unyaka wopapasho kunye nenombolo efanelekileyo yephepha, zaze zohlulwa ngekholon. 
Ngokwenguqulelo yeHarvard, iinombolo zamaphepha kufuneka maxa onke zifakwe kwizalathiso zemithombo zombhalo.
Izalathiso zemithombo zombhalo kuhlobo lwe-APA ziyohluka kancinci. 
Nanjengoko ubona, apho isalathiso sombhalo sifakwe ekuqaleni okanye embindini wesivakalisi, inombolo yephepha iyohlulwa kumbhali kunye nomhla. 
Xa isalathiso somthombo sombhalo sifakwe ekupheleni kwesivakalisi, ulandelelwano lolwazi luyafana nolo lweHarvard, kodwa lukhangeleka njengolwahlukileyo. 
Qaphela iikhoma ezimbini, unobumba u-p, kunye nesingxi.
Ngokohlobo lwe-APA, iinombolo zamaphepha zifakwa kuphela ukuba ngaba ulwazi olusebenzisileyo lukwiphepha elithile kumthombo wolwazi. 
Ukuba ngaba wenza isalathiso somthombo, umzekelo, kwindlela abona ngayo umbhali ngokubanzi kumba othile, ngumbhali kunye nomhla wopapasho kuphela izinto ezidingekayo.
Uluhlu lwezalathiso zemithombo licandelo elibalulekileyo loxwebhu lwezemfundo. 
Xa uqulunqa uluhlu lwezalathiso zemithombo, kufuneka ulandele izikhokelo zohlobo kwaye uthathele ingqalelo inkcazelo nganye encinci.
Olu luluhlu lwezalathiso zemithombo olubhalwe ngokohlobo lweHarvard lokuchaza izalathiso zemithombo -. 
Qaphela ifomathi yesingeniso senqaku lejenali.
Ingaba uyabona ukuba umbhali wesibini nowesithathu bohlulwe nge-ampersand?
Kuze emva koko kulandele unyaka wopapasho kunye nesihloko senqaku lejenali.
Okulandelayo ibe sisihloko sejenali sibhalwe bukekela, umqulu wejenali, inombolo, ikholon kuze ekugqibeleni ibe ziinombolo zamaphepha. 
Qaphela isingxi esisekugqibeleni.
Olu luluhlu lwezalathiso zemithombo olubhalwe ngohlobo lokuchaza izalathizo zemithombo lwe-APA uhlelo lwesi-6 Qaphela ifomathi yesingeniso senqaku lejenali. 
Zombini iintlobo zidwelisa ababhali ngendlela efanayo,
Kodwa jonga izikhewu ezisekuqaleni kuhlobo lwe-APA.
Umhla ukwizibiyeli.
Kulandela isihloko senqaku ize ibe ligama lejenali nalo libhalwe bukekela.
Umqulu kunye neenombolo zamaphepha zikhangeleka zohlukile kancinci – ayikho ikholon.
Ndiqinisekile uyawulandela umfanekiso. 
Kanye nanjengokuba inqaku lejenali linefomathi ethile ngokohlobo lokuchaza izalathiso zemithombo, kunjalo nakwiiwebhusayithi, iividiyo, 
iincwadi kunye namanqaku amaphephandaba, phakathi kokunye. 
Iindaba ezimnandi zezokuba, akudingeki ukuba uzinkqaye ezi fomathi. 
Nokuba ngaba yiHarvard, i-APA okanye naluphi na olunye uhlobo, odinga ukukwenza nje kukusebenzisa izikhokhelo zohlobo oluchongiweyo.
Le vidiyo ikwazisa kumba wentembakalo kwezemfundo.
Sonke sakhe sahlangana namagama athi ‘ukubiwa kwentetho ebhalwe ngomnye umntu (plagiarism)’ kunye ‘nokukopa’. 
Eneneni athetha ukuthini?
Ewe, ukubiwa kwentetho ebhalwe ngomnye umntu kunye nokukopa zizenzo ezingamkelekanga kwaphela. 
Nangona kunjalo ukubiwa kwentetho ebhalwe ngomnye umntu kuyaqhubeka nokuba ngomnye wemiceli-mngeni emikhulu ezijongene nayo iidyunivesithi.
Abahlohli, nangona nje bebalumkekisa abafundi ukuba bangayibi intetho ebhalwe ngomnye umntu, bayasokola ukuwusombulula lo mba.
Ukubiwa kwentetho ebhalwe ngomnye umntu kuyaqhubeka nangona nje abafundi beyazi inkcazelo yokubiwa kwentetho ebhalwe ngomnye umntu futhi bekuqonda ukuba kufanele kungenziwa.
Ngoko ke, le vidiyo inikeza ulwazi lokufundisa malunga nale ngxaki. 
Wakuba unolwazi olubanzi malunga nokuba kuthetha ukuthini na, kungani kusenzeka kwaye ukuthintela njani, ungakwazi ukukhula ube ngumbhali wezemfundo othembakalayo.
Ukuze ube ngumfundi onempumelelo kufuneka uzithathele ingqalelo ekhethekileyo izakhono ezidingekayo ukubhala umbhalo wezemfundo onguwo.
Kufuneka uthathe uxanduva olupheleleyo lokuphucula izakhono zakho zokubhala, kuba ubhalo lwezemfundo ludinga ubugcisa kakhulu.
Lwahluke ngokupheleleyo kulwimi lwemihla ngemihla esilusebenzisa mihla yonke, kwakunye nengxoxo ezingasekelwanga ntweni amaxa amaninzi, 
okanye eziqhelekileyo esizisebenzisa kwiimpilo zethu zemihla ngemihla.
Kufuneka siyitshintshe njani ke ngoko indlela esijongana ngayo nobomi bezemfundo?
Besebenzisa uphando lwabo u-Esra noTuba bachaza ukuba ngokuqhelekileyo abafundi bakopa iintetho zabanye ababhali ngenxa yezi zizathu zithathu:
Amaxesha amaninzi abafundi abanazakhono zizizo zokulawula ixesha labo. 
Abafundi abachithi ixesha elaneleyo bezilungiselela ukwenza umsebenzi, kananjalo beqondisisa imiyalelo. 
Ukufumana imithombo yolwazi efanelekileyo yinkqubo ethatha ixesha elide, qiniseka ukuba uzakhela ixesha elaneleyo lokwenza oku.
Abafundi banobunzima bokufunda nzulu ngendlela ehlaba amadlala. 
Kufuneka ufunde yonke imithombo yolwazi ngendlela oyiqondayo, ukuze ukwazi ukuvavanya nzulu ulwazi ngendlela ehlaba amadlala. 
Xa ungayilandeli ungayiqondi imithombo yolwazi usebungozini bokuba wenze iziphene xa uchaza izalathiso kunye nakumalinge akho okuhlanganisa imithombo yolwazi kumbhalo wakho.
Abafundi banobunzima bokuqonda ukuba kutheni benesalathiso somthombo nje. 
Isizathu sokuchaza izalathiso zemithombo asikuko ukuthobela nje isikhokelo sokunikezwa amanqaku, koko kukunika umsebenzi wakho intembakalo. 
Khumbula, kufuneka ubonise abanye ukuba usebenze ngenkuthalo ukufumana ulwazi lwezinye iingcali, ngendlela yemithombo yolwazi oyisebenzisayo, kwisihloko sakho. 
Akufuneki ucinge ngendlela yokuthintela ukuba intetho yomnye umbhali, koko ucinge ngendlela ongababonisa ngayo abanye ukuba wenze konke okusemandleni akho ukukhusela izimvo zakho.
I-Write-it inikezela ngolwazi kunye nezakhono ezibambekayo zokukuphuhlisa ukuba ube ngumbhali ongcono wezemfundo.
Le vidiyo igxininisa kwintembakalo kwezemfundo, nento ebonwa njengengundoqo kwiimpawu zentsulungeko zombhali wezemfundo. 
Kubalulekile ke ngoko ukuba uyilawule indlela oziphatha ngayo kwezemfundo. 
Imisebenzi idinga ukumiliselwa kwengqondo kunye nolawulo lwexesha. 
Kufuneka uzenzele ixesha lokwenza amalungiselelo, uphando, ukufunda, ukubhala amalinge aliqela ngaphambi kokungenisa oko kukokona kokugqibela. 
Xa kuthethwa ngokufuziselayo, sonke siyaziqeqesha ukuba sibe ngabatoli abaziingcali. 
Olu hlobo ‘lomdlalo’ aludingi ukusetyenziswa komzimba okungako, kodwa liyakudinga ukumiliselwa kwengqondo, ukuziqeqesha ithuba elithile lexesha.
Nangona kunconywa umyinge wamanzi ophezulu kumadama aphambili kwisithili saseChris Hani, amafama werhalinati eMitford ngaseHewu ayakhala.
La mafama akhalela ukutshabalala kwemveliso yawo yerhalinati ethe yatshabalala ngenxa yamanzi nemvula enqabileyo.
Ingxelo yala mafama ithi esi sityalo sixhomekeke ngamandla kwimvula eyaneleyo ethi isakungabikho basebenzise amanzi wedama elikufutshane. 
Usihlalo wokopolotyeni wale fama, uWilliam Fani, uyangqina ukuba ngenene ikhona ingxaki eMitford.
“Sixhomekeke ngamandla kumanzi edama apha, wona asuka emvuleni, xa ingekho imvula eyaneleyo siyalahlekelwa kakhulu. 
Azikhuli ngokwaneleyo iziqhamo zethu,” kutsho uFani.
Uthi intle intsebenziswano phakathi kwabo noMasipala weSithili saseChris Hani ukuzama ukukhulisa le fama yeRhalinati.
“Xa inethe kakuhle imvula apha, ligcwale eli dama sinkcenkceshela kakuhle. 
Xa ligcwele amanzi ahlala iminyaka emibini singenangxaki,” utsho uFani.
Ukanti kunyaka ophelileyo imvula ibintle kwaye nesivuno sabo besisihle, kodwa zibekho iingxaki.
“Kunyaka ophelileyo ingxaki ibe kukuthengiswa kwayo. 
Asikhange sifumane malike yokuthengisa, yahlala apha yade yabola ingahambi irhalinati,” kutsho uFani.
Uthi isisombululo sengxaki yabo kukuba banikwe amanzi aneleyo namathuba okungena kwiimalike eziphambili ehlabathini.
“Sicela ukwenzelwa umpompi othembakeleyo kuba ngoku sixhomekeke kumanzi asuka emvuleni. 
Xa sinompompi sakuhlala sinamanzi logama sikhangela imalike kwelinye icala,” utsho uFani.
Ilizwe laseNdiya lihamba phambili ngokuvelisa iindidi ngeendidi zerhalinati kwihlabathi. 
Ngenxa yoku ela lizwe livelisa, likwathengisa irhalinati iinyanga ezilishumi elinesibini zonyaka.
UMasipala weSithili saseChris Hani ngomnye kwiinkampani ezixhase ukusungulwa nenkqubela yeli phulo lokuveliswa kwerhalinati.
Othethe egameni loMasipala weSithili saseChris Hani, uBulelwa Ganyaza, uthi bayazazi iingxaki zala mafama erhalinati.
“Enye yeengxaki eziphambili eMitford kukunqongophala kwamanzi. 
La fama ixhomekeke ngamandla kumanzi wedama elukufutshane phaya. 
Ngenxa yeemeko eziguqukayo zemozulu awakho amanzi,” kucacisa uGanyaza.
Uhambisa athi bebambisene namafama werhalinati eMitford bakhangela isisombululo sexesha elide.
“Phakathi kwezinye izinto esijonge ukuba zenzeke phaya kukuba kugrunjwe umpompi othembakeleyo ukuzisa amanzi. 
Sikwajonge ukufakela iphiko eliza kudontsa amanzi oneleyo kwisicwangciso sexesha elide,” kutsho uGanyaza.
Ukuvaleka kwemibhobho ebalekisa amanzi okanye imeko yokuhlala namaqondo obushushu kubangela iingxaki kwimveliso yerhalinati.
Izakhamzimba ezifumaneka kwirhalinati zibangela ukucoceka kwesikhumba logama ikwavula iintunja zesikhumba. 
Esi siqhamo siyazama ngamandla aso ukuncedisana nokuthoba amafutha emzimbeni. 
Ukwehla kwamafutha kubangela ukwehla kobunzima kumzimba lowo. 
Irhalinati iqinisa amathambo logama ikwahlupheza amajoni omzimba ukuba alwe ngamandla nezifo ezingena emzimbeni.
Isithili saseChris Hani sineefama ezivelisa iziqhamo eziquka iorenji, amazimba nombona omninzi.
USibongile Mkhwanazi ulisabele ikhwelo lokuba intsangu isetyenziswe njengechiza lokunyanga ngokusemthethweni eMzantsi Afrika. 
Ungumnikazi, ekwangumsunguli wenkampani EyeZulu High Kitchen, evelisa iindidi zemveliso yentsangu.
Uthi konke oku kuqale ngokuba athande ukutya, ekwathanda ukusebenza kwigumbi lokupheka ekhayeni lakhe.
“Umakhulu wam ebengumntu othanda ukupheka kakhulu, ndisoloko ndisecaleni kwakhe, ndiqwalasele iindlela enza ngazo xa epheka ukutya,” kutsho uMkhwanazi.
IEyeZulu High Kitchen ivelisa iimveliso eziquka iziqholo zokutya ezinjenge oyile yokupheka, ioyile yokongeza incasa ekutyeni nezinye.
“Ekhaya bekunkonkxwa ukutya emva kokuba kuvunwe egadini, kugcinwe ixesha elide kumakhulu wam, kodwa umdla wawusoloko usekuphekeni,” utsho uMkhwanazi.
Ukhuliswa ngunina obengenamyeni, yena eyintombi endala. 
Kwamnika ithuba lokufunda nzulu ngokupheka ngendlela ezahlukeneyo.
“Emva kokuqukumbela imfundo ephakamileyo, ndiye ndadibana nabantu abangamaRasta ndaphila impilo enye kunye nabo, ndafunda lukhulu kubo ngentsangu,” kucacisa uMkhwanazi.
Uthi ufunde intlobo entsha yokutya, ukusetyenziswa kwentsangu nezinye eziyinxalenye yesizwe samaRasta.
“Bendisoloko ndiphambili kwiinkqubo zokupheka nokulungiswa kokutya kwamaRasta xa sinendibano yenkonzo yamaRasta,” utsho.
Sele kuyiminyaka engamashumi amabini uMkhwanazi ephila ngokutya kwamaRasta, iintsangu nezinye iimveliso ezihambelana nentsangu.
“Iimveliso zam zonke zentsangu ndizenzela ekhayeni lam, ndizikhulisela intsangu yam ngokwam, ndize ndenze ke le mixube yezi ncindi, 
andinakuyichaza ke ncakasana imixube yam kuba yimfihlelo yeEyeZulu High Kitchen,” kutsho uMkhwanazi.
Isonka sentsangu yenye yeemveliso eziphambili eziveliswa nguMkhwanazi kumsebenzi wakhe wokuzikhulisa kwimveliso yentsangu.
Ethetha ngemveliso yentsangu nokukhuliswa kwayo kweli, uMphathiswa weSebe lezoLimo noPhuhliso lwaMaphandle uNomakhosaza Meth.
“Sijonge ukuyikhulisa kakhulu imveliso yentsangu eMpuma Koloni, singahle siyifakele ibe sisifundo esisemthethweni kwezinye zeeKholeji zeli phondo ingakumbi emaMpondweni,” watsho uMeth.
USibongile Mkhwanazi uthi ukusebenzisa amakhasi onxibelelwano ukuthengisa iimveliso zakhe kuzele amaduna namathokazi, kwaye zikho iimpawu zokukhula kwishishini lakhe. 
“Ndibuzwa rhoqo ngabantu ukuba ndakuyivula nini indawo yokuthengisela iimveliso zam, bendithumelela imiyalezo ngokusebenzisa amakhasi onxibelelwano,” utsho uMkhwanazi.
Intsangu ineendidi ngeendidi ezibizwa ngamagama ahlukeneyo ngokweelwimi zasemzini, kodwa ngeelwimi zesintu linye kuphela igama layo.
“Ndijonge ukubiza abantu beze eEyeZulu High Kitchen nokuba kukanye ngenyanga ukuze bangcamle, bathenge iimveliso zethu, ngolo hlobo lakukhula ishishini lam,” utsho uMkhwanazi.
Intsangu sesinye sesityalo abafikele kuso abantu beli xa bebesuka kumazwe akuMntla noMbindi weAfrika, befikela kwisizwe sabaThwa. 
Eli cuba labaThwa mva liye lawela kwisizwe samaMpondo emva kokoyiswa kwemikhosi yabo ngamabutho amaMpondo.
Imimandla ephambili ukulima intsangu kweli kwamhla mnene, iquka iidolophu zamaMpondo ezifana neSajonisi, Lusikisiki, Libode naseNgqeleni nezinye.
Ibhunga elizibiza ngokuba yiThe Cannabis Development Council of South Africa lithi lilo elijongene ngokusemthethweni nokuphuhliswa kokusetyenziswa kwentsangu ngabantu beli. 
Ukusukela kwinyanga ezayo kuza kubanjwa iinkomfa kumaphondo amathathu kweli, aquka iNtshona Koloni, iRawuti kwakunye nephondo laseKZN kuxoxwa banzi ngentsangu.
Ufunde kumaRasta ngentsangu uSibongile Mkhwanazi
USibongile Mkhwanazi ulisabele ikhwelo lokuba intsangu isetyenziswe nje ngechiza lokunyanga ngokusemthethweni eMzantsi Afrika. 
Ungumnikazi, ekwa ngumsunguli wenkampani EyeZulu High Kitchen, evelisa iindidi zemveliso zentsangu.
Uthi konke oku kuqale ngokuba athande ukutya, ekwathanda ukusebenza kwigumbi lokupheka ekhayeni lakhe. 
”Umakhulu wam ebengumntu othanda ukupheka kakhulu, ndisoloko ndisecaleni kwakhe, ndiqwalasele iindlela enza ngazo xa epheka ukutya,’kutsho uMkhwanazi.
IEyeZulu High Kitchen ivelisa iimveliso eziquka iziqholo zokutya ezinje nge oyile yokupheka, ioyile yokongeza incasa ekutyeni nezinye.
”Ekhaya bekunkonkxwa ukutya emva kokuba kuvunwe egadini, kugcinwe ixesha elide kumakhulu wam, kodwa umdla wawusoloko usekuphekeni,”utsho uMkhwanazi. 
Ukhuliswa ngunina obengenamyeni, yena eyintombi endala kwamnika ithuba lokufunda nzulu ngokupheka ngendlela ezahlukeneyo.
”Emva kokuqukumbela imfundo ephakamileyo, ndiye ndadibana nabantu abangamaRasta ndaphila impilo enye kunye nabo, ndafunda lukhulu kubo ngentsangu,”kucacisa uMkhwanazi. 
Uthi ufunde intle entsha yokutya, ukusetyenziswa kwentsangu nezinye eziyinxalenye yesizwe samaRasta.”Bendisoloko ndiphambili kwinkqubo zokupheka nokulungiswa kokutya kwamaRasta xa sinendibano zenkonzo yamaRasta,”utsho.
Sele kuyiminyaka engamashumi amabini uMkhwanazi ephila ngokutya kwamaRasta, iintsangu nezinye iimveliso ezihambelana nentsangu.
“Iimveliso zam zonke zentsangu ndizenzela ekhayeni lam, ndizikhulisela intsangu yam ngokwam ndize ndenze ke lemixube yezincindi, andinakuyichaza ke ncakasana imixube yam kuba yimfihlelo yeEyeZulu High Kitchen,”kutsho uMkhwanazi.
Isonka sentsangu yenye yemveliso eziphambili eziveliswa nguMkhwanazi kumsebenzi wakhe wokuzikhulisa kwimveliso zentsangu.Ethetha ngemveliso zentsangu nokukhuliswa kwazo kwei uMphathiswa wesebe lezolimo nophuhliso lamaphandle uNomakhosaza Meth.
”Sijonge ukuyikhulisa kakhulu imveliso yentsangu eMpuma Koloni, singahle siyifakele ibesisifundo esisemthethweni kwezinye zeKholeji zeli phondo ingakumbi emaMpondweni,”watsho uMeth.
USibongile Mkhwanazi uthi ukusebenzisa amakhasi onxibelelwano ukuthengisa iimveliso zakhe kuzele amaduna namathokazi, kwaye zikho iimpawu zokukhula kwishishini lakhe. 
“Ndibuzwa rhoqo ngabantu ukuba ndakuyivula nini indawo yokuthengisela iimveliso zam, bendithumelela iiyalezo ngokusebenzisa amakhasi onxibelelwano,”utsho uMkhwanazi.
Intsangu inendidi ngendidi ezibizwa ngamagama ahlukeneyo ngokwelwimi zasemzini, kodwa ngelwimi zesintu linye kuphela igama layo.
”Ndijonge ukubiza abantu beze eEyeZulu High Kitchen nokuba kukanye ngenyanga ukuze bangcamle, bathenge iimveliso zethu, ngolohlobo lakukhula ishishini lam,”utsho uMkhwanazi.
Intsangu lelinye lamafama abafikele kulo abantu beli xa bebesuka kumazwe akuMntla noMbindi weAfrika befikela kwisizwe sabaThwa. 
Elicuba labaThwa mva liye lawela kwisizwe samaMpondo emva kokoyiswa kwemikhosi yabo ngamabutho amaMpondo. 
Imimandla ephambili ukulima intsangu kweli kwamhla mnene iquka idolophu zamaMpondo ezifana neSajonisi, Lusikisiki, Libode naseNgqeleni nezinye.
Ibhunga elizibiza ngokuba The Cannabis Development Council of South Africa lithi lilo elijongene ngokusemthetnweni nokuphuhliswa kokusetyenziswa kwentsangu ngabantu beli. 
Ukusukela kwinyanga ezayo kuzakubanjwa iinkomfa kumaphondo amathathu kweli aquka iNtshona Koloni, Rawuti kwakunye nephondo laseKZN kuxoxwa banzi ngentsangu.
USibongile Mkhwanazi ulisabele ikhwelo lokuba intsangu isetyenziswe nje ngechiza lokunyanga ngokusemthethweni eMzantsi Afrika. 
Ungumnikazi, ekwa ngumsunguli wenkampani EyeZulu High Kitchen, evelisa iindidi zemveliso zentsangu.
Uthi konke oku kuqale ngokuba athande ukutya, ekwathanda ukusebenza kwigumbi lokupheka ekhayeni lakhe. 
”Umakhulu wam ebengumntu othanda ukupheka kakhulu, ndisoloko ndisecaleni kwakhe, ndiqwalasele iindlela enza ngazo xa epheka ukutya,’kutsho uMkhwanazi.
IEyeZulu High Kitchen ivelisa iimveliso eziquka iziqholo zokutya ezinje nge oyile yokupheka, ioyile yokongeza incasa ekutyeni nezinye.
”Ekhaya bekunkonkxwa ukutya emva kokuba kuvunwe egadini, kugcinwe ixesha elide kumakhulu wam, kodwa umdla wawusoloko usekuphekeni,”utsho uMkhwanazi. 
Ukhuliswa ngunina obengenamyeni, yena eyintombi endala kwamnika ithuba lokufunda nzulu ngokupheka ngendlela ezahlukeneyo.
”Emva kokuqukumbela imfundo ephakamileyo, ndiye ndadibana nabantu abangamaRasta ndaphila impilo enye kunye nabo, ndafunda lukhulu kubo ngentsangu,”kucacisa uMkhwanazi. 
Uthi ufunde intle entsha yokutya, ukusetyenziswa kwentsangu nezinye eziyinxalenye yesizwe samaRasta.
”Bendisoloko ndiphambili kwinkqubo zokupheka nokulungiswa kokutya kwamaRasta xa sinendibano zenkonzo yamaRasta,”utsho.
Sele kuyiminyaka engamashumi amabini uMkhwanazi ephila ngokutya kwamaRasta, iintsangu nezinye iimveliso ezihambelana nentsangu.
“Iimveliso zam zonke zentsangu ndizenzela ekhayeni lam, ndizikhulisela intsangu yam ngokwam ndize ndenze ke lemixube yezincindi, andinakuyichaza ke ncakasana imixube yam kuba yimfihlelo yeEyeZulu High Kitchen,”kutsho uMkhwanazi.
Isonka sentsangu yenye yemveliso eziphambili eziveliswa nguMkhwanazi kumsebenzi wakhe wokuzikhulisa kwimveliso zentsangu.
Ethetha ngemveliso zentsangu nokukhuliswa kwazo kwei uMphathiswa wesebe lezolimo nophuhliso lamaphandle uNomakhosaza Meth.
”Sijonge ukuyikhulisa kakhulu imveliso yentsangu eMpuma Koloni, singahle siyifakele ibesisifundo esisemthethweni kwezinye zeKholeji zeli phondo ingakumbi emaMpondweni,”watsho uMeth.
USibongile Mkhwanazi uthi ukusebenzisa amakhasi onxibelelwano ukuthengisa iimveliso zakhe kuzele amaduna namathokazi, kwaye zikho iimpawu zokukhula kwishishini lakhe. 
“Ndibuzwa rhoqo ngabantu ukuba ndakuyivula nini indawo yokuthengisela iimveliso zam, bendithumelela iiyalezo ngokusebenzisa amakhasi onxibelelwano,”utsho uMkhwanazi.
Intsangu inendidi ngendidi ezibizwa ngamagama ahlukeneyo ngokwelwimi zasemzini, kodwa ngelwimi zesintu linye kuphela igama layo.
”Ndijonge ukubiza abantu beze eEyeZulu High Kitchen nokuba kukanye ngenyanga ukuze bangcamle, bathenge iimveliso zethu, ngolohlobo lakukhula ishishini lam,”utsho uMkhwanazi.
Intsangu lelinye lamafama abafikele kulo abantu beli xa bebesuka kumazwe akuMntla noMbindi weAfrika befikela kwisizwe sabaThwa. 
Elicuba labaThwa mva liye lawela kwisizwe samaMpondo emva kokoyiswa kwemikhosi yabo ngamabutho amaMpondo. 
Imimandla ephambili ukulima intsangu kweli kwamhla mnene iquka idolophu zamaMpondo ezifana neSajonisi, Lusikisiki, Libode naseNgqeleni nezinye.
Ibhunga elizibiza ngokuba The Cannabis Development Council of South Africa lithi lilo elijongene ngokusemthetnweni nokuphuhliswa kokusetyenziswa kwentsangu ngabantu beli. 
Ukusukela kwinyanga ezayo kuzakubanjwa iinkomfa kumaphondo amathathu kweli aquka iNtshona Koloni, Rawuti kwakunye nephondo laseKZN kuxoxwa banzi ngentsangu.
Izibekele indawo kumjikelo olandelayo weNedbank Cup namhlanje iBlack Leopards emva kokuhlalisa phantsi AmaZulu aye ehambela phezulu emdlalweni obuseThohoyandou Stadium. 
Omabini amaqela aye emdlalweni ezithembile emva kokuqhuba kakuhle emidlalweni yeDStv Premiership egqithileyo. 
Umdlalo utake iintlantsi zisuka ngoba bekudlala amaqela athanda ukuyibeka phantsi ibhola xa ehlasela esebenzisa isantya esiphezulu.
USiphiwe Tshabalala, obeqala ukudlala kwiqela likaBenni McCarthy, uzibonakalise ngokukhaba ibhola entle edibene nentloko kaLimbikani Mzava – kodwa eye yabanjwa ngunozinti weLeopards, uKing Ndlovu. 
Emva kokusukelana ixesha elide, omabini amaqela aye kwixesha lokuphumla kungekho elikwazileyo ukubhalisa ebhodini nangona amathuba wokufumana amagowuli ebekhona kwisigaba sokuqala somdlalo.
Iqela laseLimpopo, iLidoda Duvha, liqhufuze iqanda ngebhola efakwe nguMohammed Anas – obeluncedo nangethuba iLeopards ibetha iGolden Arrows ngo’2-1 emdlalweni weDStv Premiership obuphakathi evekini. 
Abadlali abafana noTshabalala noLehlohonolo Majoro bazamile ukudala amathuba – kodwa abadlali beLeopards bebevale mba emva.
Iinguqu ezenziwe nguMcCarthy kwisigaba sesibini somdlalo khange zibe nefuthe kwaphela. 
Umdlalo uphele iLeopards ifuma impumelelo eyidlulisele kumjikelo olandelayo weNedbank Cup. 
Emidlalweni edlalwe izolo, iTshakhuma Tsha Madzivhandila ibethe iSwallows FC ngo’4-3 kumapenela emva kokuba amaqela ebambene ngo’2-2 kwixesha elongezelelweyo. 
Yona iCape Town All Stars ibethe iCape Town Spurs ngo’5-3 emdlalweni ophele entanganye ngo’3-3 eKapa.
Black Leopards: Ndlovu, Matsimbi, Mashoene, Nthatheni, Gyimah, Abubakar, Mthethwa, Ramagalela, Anas, Hlongwane, Khutlang.
Amalalela: Muleka, Masia, Khumalo, Mokoena, Kabwe, Makgetlwa, Karuru, Maluleke.
AmaZulu: Boshoff, Sikhakhane, Masilela, Mzava, Mgwazela, Makhaula, Kewuti, Tshabalala, Majoro, Maduna, Chawaphiwa.
Amalalela: Mothwa, Gumede, Mabiliso, Xoki, Khumalo, Sithebe, Magubane, Mahlambi, Mthembu.
Ndihlutshwa liphulo nentengiso yomzi odidiyela nothengisa utywala iCastle Milk Stout, ngokusengela phantsi inkolo yesiNtu noxa amathunga 
ekho, ngelithi umisela usuku lweziNyanya! 
Eli phulo alizukunceda ukuvuselela inkcubeko, okulilifa, amasiko nezithethe zamaAfrika nanjengoko bebanga njalo!
Esi senzo siphuhlisa ubuzungul’ ichele obungenantanga ngokusebenzisa inkolo yesiNtu ukuzenzela ingeniso nanjengoko bejolise ekunyuseni iintengiso zabo.
Okona kudanisayo kukuba abantu abafanele ukuba ngabalondolozi bamasiko nezithethe (iinkokheli zemveli) zizibandakanye nephulo lokunyusa iintengiso zikadlomdlayo egameni lenkolo yesiNtu nebezifanele ukuba ngamatshantliziyo atshotsha phambili ekuyikhuseleni koozongul’ichele abayisengela phantsi.
Mhlawumbi ukuze esi simbonono ndisenzayo sicace nakuthathatha, mandiphuhlise ezi ngongoma zilandelayo:
1. Amasiko esiNtu akazozenzo/ misitho elabalabayo, koko yindlela yokuphimisela inkolo yesiNtu.
2. Isiko asibotywala okanye inyama yento exheliweyo, koko lilizwi elithi liphume kubantu bekhaya abanyulu nabamanyeneyo.
3. Utywala basemlungwini bungumgqakhwe kumasiko esiNtu!
4. Inkolo yesiNtu nephinyiselwa phakathi kwezinye izinto ngamasiko nezithethe, ayikho kukhuphiswano lokuba ibe nemisitho ekwikhalenda kuba ezinye iinkolo zanikwa loo nyhweba zizirhulumente ezinefuthe lobukoloniyali.
5. Esintwini akudingeki tywala ukuze kukhunjulwe iziNyanya, kwaye ziyinxenye yobomi bethu bemihla ngemihla!
6. Inkolo yesiNtu ayonkolo yabantu abaqamele ngodlomdlayo. 
Isizwe sinengxaki yolutsha olungene gabhu emphandeni, kodwa kusangcwaliswa umbulalazwe ongudlomdlayo!!
Liyinene elomfo wasemaMpingeni elithi, “Ithafa elingenazingxangxosi lisisigqubu seenyoka”. 
Kwezi nkolo zingaka kweli lizwe nezibanendywala zasemlungwini xa ziqhuba imicimbi yazo yonqulo, bekutheni ze kuchongwe le? 
Impendulo ilele kwela qhalo lomfo wasemaMpingeni. 
Kaloku ezasekhapha izinja zikhumkile!! Yilo nto nemizi edidiyela udlomdlayo isiqabela ngaphandle kwesali isiNtu!!
Ndikhwebela zonke iiKumkani neeNkosi ezizingcayo ngesiNtu, zizibhekelise kula manyal’enyoka izibandakanye nawo iContralesa! 
Nayo iContralesa kuyafuneka izibhence ukuba ingaba isadlala le ndima izigasa ukuba idlala yona, okanye sele iliqonga labantu nje abancwase ukuzalisa izisu zabo – mhlawumbi abanye bengengabo nabo bantwana begazi!
Ukuba iContralesa izimisele nyani ukukhuthaza inkolo yesiNtu, ibanjwe yintoni ngoku? Kutheni ifuna ukuxhathisa ngodlomdlayo ukuze yenze oko? 
Ingaba yintoni egwenxa ngokusebenzisa usuku esele likho nelibekelwe bucala kwikhalenda yesizwe, umhla wama24 kweyoMsintsi nolusuku lokukhumbula amafa esizwe?
Mayixelele (iContralesa) isizwe, ukuba ifunjathiswe ntoni ngulo mzi wotywala iqhubela kubo uluntu, egameni lenkolo!!
Ndiqinisekile ukuba imibutho yamatshantliziyo enkolo yesiNtu ayinakuze ithule oku ngathi akwenzekanga nto, sakugqiba ukubhuntsekwa umnwe wokuphalaza elisweni isiNtu!!
Olu luluvo lukaMonde Ciko (uTshatshu) olitshantliziyo leNkolo yesiNtu!
UMonde Ciko (uTshatshu) olitshantliziyo lenkolo yesiNtu.
INKWENKWE yaseQonce uAxola May (16) ebezibona esiya eYunivesithi emva kokugqiba amabanga wakhe aphezulu, ekwanephupha lokuba ngumdlali wombhoxo.
Kodwa ilanga litshone emini amathemba aphela kuAxola emva kweendaba ezibuhlungu zokuhlaselwa kukungahambi kwegazi ngendlela efanelekileyo emathanjeni akhe omzimba (bone marrow).
Ngokudizwe lusapho lukaAxola, ungumntwana onothando kwaye okhululekileyo obonwabelayo ubom nosapho lwakhe kwakunye noontanga bakhe. 
Ikwanguye nomthandi kwanomdlali webhola yombhoxo.
Esona sisombululo esinokuthi sihlangule uAxola kule ngxaki kwaye afumane obunye ubomi kukuba enziwe utyando lokujongwa kwencindi phakathi emathanjeni.
Ingxaki kuAxola, iqale ngokumane ephuma igazi ezimpumlweni, ulusu lwajika, kwamane kuqaqamba iindlebe kwaye kumane ukuphuma igazi kwiintsini.
Iindaba zokuba uAxolea uhlaselwa sisigulo esibeka ubomi bakhe emngciphekweni, khange zimphathe kakuhle umakhulu wakhe kwakunye nomakazi wakhe nabamkhulisayo emva kokubhubha kukamama kaAxola eseneminyaka emibini kuphela.
“UAxola ebekungxamele ukugqiba esikolweni kwaye aye eyunivesithi. 
Phambi kokuba agule, ebezixelele ngokudlalela iqela lebhola yombhoxo laseKapa iWestern Province Rugby. 
Ebesoloko ejonge kuSiya Kolisi kwaye iliqhawe lakhe,” kutsho usapho.
Ngokokutsho kukaJames Alana onguMlawuli kwiDKMS Africa Country, uthi imeko kaAxola imbi kakhulu kwaye izigulana ezininzi zaseAfrika zisemngciphekweni kakhulu ngenxa yokunqaba kwenani labantu abanikeza ngegazi. 
IDKMS, ibongoza uluntu ekubeni lubhalise ukuze kukhule inani akwazi uAxola afumane umntu anokuchanana ngqo naye ngegazi.
“Ndiyacela ndidomboza kuye nabani na onokunikela ngegazi ancede unyana wam aphile, azotsho akwazi enze konke ebekunqwenela ukwenza ebomini,” woleke ngelo umakazi wakhe.
Ungabatyelela abakwaDKMS xa ufuna ukunceda kumnatha wonxibelelwano.
KULE mpelaveki eNgqushwa kuza kube kudlalwa umdlalo obizwa Ghost of Glenmore.
Lo mdlalo, wabhalwa yindumasi kwimidlalo yeqonga uXabiso Zweni .
UZweni, okwangumdlali nomqondisi walo mdlalo, ukunye noAnele Penny okwadlala kwindawo ephambili kuwo.
UPenny, 40, owaziwa ngendima yakhe kaMqokeleli kwibali loMhlobo Wenene elithi Ithini Na Le Nto?, yinzalelwane yelali yaseWoodlands eNgqushwa – nekulapho iGhost of Glenmore iza kube idlalelwa khona.
Encokolela I’solezwe lesiXhosa, uPenny, obengawuvali umlomo ngokuza kwenzeka ngalo Mgqibelo elalini yakhe, uthi ufumene ithuba loyokubonisa ngesakhono sakhe phambi kwabantu bakokwabo.
“Lo mdlalo uziswa eNgqushwa ngenkxaso enikwe abadlali beqonga ngeli xesha linzima lobhubhane oyiCorona ngabakwa-EPACC,” kutsho uPenny.
“Ndibulela kakhulu kwabakwaECPACC ngendima abayidlalayo kuthi badlali beqonga ngeli xesha libi kangaka. 
Ngoku nditsho ndafumana ithuba lokuba ndiyokubonisa ngesakhono sam phambi kwabantu endizalelwe, ndakhulela phambi kwabo!”
Lo mdlalo udlala ixesha elingangeyure kuphela. Amaxabiso yiR30 kuphela ukungena emnyango.
Ngenxa yemiyalelo nemiqathango yeCorona, uPenny uthi kuza kungena abantu abangamashumi amahlanu kuphela yaye ongenamaski akazokuvunyelwa angene.
” Ngelishwa abangaphantsi kweminyaka eli13 abakwazi ukungena,” kucacisa uPenny.
Lo mdlali weqonga, othande ukuxhaphaka kwilali yakhe ukuze aphuhlise italente yabantwana bendawo yakhe, uthi ukhona omnye umcimbi awuphekayo wabantwana oza kuba kule nyanga izayo obizwa ngoMdlungu Odlekayo.
“Apho ndiphuhlisa khona izakhono zabantwana belali yam kumculo, umxhentso nokulinganisa eqongeni,” kutsho uPenny.
Lithini ke ibali ngesi Siphorho saseGlenmore? Sakuva eWoodlands eNgqushwa kulo Mgqibelo ngentsimbi yesine emva kwemini.
NTWAZANA yaseMdantsane iphumelele ukhuphiswano lweTruTalent Search lonyaka ka2021.
Olu khuphiswano, oluqhutywa sisikhululo seSABC, iTruFM, likhangela italente kusasazo neyooDJ abakwaziyo ukuxuba iingoma ngobuchule.
UHlumela Qabo ophumeleleyo, ebengenele kwicandelo lezosasazo.
Iindaba zokuphumelela kwakhe zibhengezwe liBambela Manejala kwiTruFM, uMasi Mdingane, kwinkqubo iDrive 326 ebhexeshwa nguSlujah Bunu noBabalwa G.
UQabo, uphumelela emva kweeveki eziliqela zokuvan’ amandla noompondo zihlanjiwe kwiqonga losasazo.
Eli nenekazi lohlule uSima Fiyo ebelikhuphisana naye kwiTop 2.
UFiyo, ebefudula engumsasazi we5FM emva kokungena apho ngokuphumelela ukhuphiswano lokukhangela umsasazi.
UQabo kulindeleke asasaze inkqubo engachazwanga ukususela kunyakamali omtsha, oqala ngomhla wokuqala kuTshazimpuzi 2021.
Eli gqiyazana khange likwazi ukuzibamba luvuyo ngethuba litsalelwa umnxeba emoyeni, lixelelwa iindaba ezimnandi.
Ukanti ophumelele kwicandelo looDJ nguSinovuyo Chula owaziwa njengoMtizo Da DJ.Halala!!!
Umqeqeshi weGolden Arrows, uMandla Ncikazi, uthi uzingoba isifuba ngomsebenzi omhle owenziwe liqela lakhe ukusukela oko kuthe kwaqala isizini. 
Oku kuthethwe nguNcikazi emva kokuba Abafana Bes’thende benze imbali ngokuphumelela iQ2 Innovation okokuqala kwimbali yebhola ekhatywayo. 
Isibhengezo ngewonga elikhatshwe sisigidi esinesiqingatha serandi (R1.5-million) senziwe yiPSL ngoMvulo, ekuqaleni kwale veki. 
Ngumsebenzi omkhulu lo owenziwe nguNcikazi – othathe iintambo ezishiywa uSteve Komphela owasabela ubizo kwiMamelodi Sundowns emva kokuhamba kukaPitso Mosimane ekuqaleni kwesizini.
Abafana Bes’thende boyise iSundowns ebiqhube kakuhle nayo kwiQ2 Innovation – eyasungulwa kwiminyaka edlulileyo ngelizama ukukhuthaza amaqela adlala kwiPSL. 
“Okubalulekileyo kuko konke kukubulela abadlali bethu nabaqeqeshi ngefuthe labo elithe lasinceda ukuze sikwazi ukuqokelela amanqaku amaninzi ngaphezulu kwamanye amaqela (akhe aphumelela iQI) emidlalweni esixhenxe,” utshilo uNcikazi ngovuyo olukhulu.
“Ngenxa yomfutho senze imbali ngokuba liqela lokuqala KwaZulu-Natal eliphumelele into enjena. 
Ngaphezulu kwalo nto, amanqaku alishumi elinesithandathu esiwazuzileyo nemidlalo esiyiphumeleleyo mininzi ngaphezulu kunamaqela awakhe aphumelela iQ Innovation ngaphezulu. 
Andiqondi ukuba akhona amazwi anokucacisa indlela endizingomva isifuba ngayo ukuba yinxalenye yeGolden Arrows,” Impempe.com, imcaphule ngaloo mazwi uNcikazi. 
Umqeqeshi unethemba lokuba Abafana bes’thende baza kuloleka liwonga abalifumeneyo.
“Endikuthandazelayo ngoku kukuba impumelelo yethu isilole ukuze sihlale sikulambele ukufumana iQ Innovation elandelayo. 
Lo nto singayenza ngokuqokelela amanqaku alishumi elinambini emaqeleni aseLimpopo aza kudlala nathi ebaleni lethu, iSugar Ray Xulu Stadium,” 
utshilo uNcikazi, onexhala kuba amaqela eza kuyijonga ngenye iGolden Arrows ukusukela ngoku. 
“Kufuneka sibambelele kwindlela esenza ngayo izinto ngoba okulindelwe kuthi kukhulu ngoku. 
Kumnandi kodwa ngoba iingqondo zethu beziphilile ngoba besingadlali neqela sibe sijonge indawo elikuyo,” utshilo uNcekazi wabo.
Umqeqeshi weqela lesizwe lamantombazana aselula (Under-17 Women) oMzantsi Afrika, uSimphiwe Dludlu, uzixolise ngelithi kuninzi okufundiweyo liqela lakhe kwindebe yehlabathi. 
ABantwana bachiphize iinyembezi emva kokuvuthululwa yiBrazil ngamagowuli amane kwelinye (4-1) kumdlalo weFifa Under-17 Women’s World Cup ebanjelwe e-Uruguay. 
Kanti kwiveki ephelileyo, uMzantsi Afrika ungonjwe yiJapan kakubi ngamagowuli amathandathu kwelinye (6-1) emdlalweni wesibini kwindebe yehlabathi. 
Ukubethwa koMzantsi Afrika kuthetha ukuthi libuyela ekhaya linenqaku elinye jwi elafumaneka kumdlalo owadlala kuwo ntanganye (0-0) neMexico.
Nakubeni iqela likaDludlu liye kwindebe yehlabathi linethemba lokuya kumjikelo olandelayo – kodwa kuye kwabonakala ukuba umgangatho walo usephantsi. 
Umqeqeshi uthi nangona iqela lakhe libethiwe kwindebe yehlabathi – kodwa libuyela ekhaya kukho into eliyifundileyo. 
“Sizile, sabona saphinda safunda e-Uruguay. Namhlanje sidlale kakuhle kakhulu noxa soyiwe emdlalweni. 
Ikhadi elibomvu esilifumeneyo libenayo indawo yokusichana ngoba kuye kwanyanzeleka ukuba sidlale singaphelelanga. 
Ndiyafuna ukuthi abadlali bawafumene amava,” utshilo uDludlu.
UMphathiswa weziMali uOscar Mabuyane ethetha eBhisho ngoLwesine.
UMphathiswa wezeZimali eMpuma Koloni, uOscar Mabuyane, uthi urhulumente wephondo kufuneka abekele bucala imali yokuxhasa abo bakushishino lwekhabatiso laselokishini nasezilalini, esithi oku sisisombululo kumbandela wokungalingani kwanentswelongqesho.
Ebethetha kwiNdlu yoWiso-Mthetho eBhisho ngoLwesine, kwintetho yakhe yokuqala ngqa yohlahlo lwabiwomali lwaphakathi enyakeni ephondweni.
UMabuyane uthi baza kufaka inkxaso koosomashishini basezilalini naselokishini abafuna ukuxandisa kwanokuphucula amashishini afana nokuhlamba imoto, ukulungisa imoto, ukuchwela, ulwamkelo-zindwendwe kwanabo bathengisa ezitalatweni. 
Yiminyaka evisayo oomama abahlala kufutshane naseBhisho bethengisa amarostile namagwinya kwanejinja eBhisho. 
Aba mama bathengisela amagosa karhulumente ubukhulu becala.
Kwixeshana nje emva kokonyulwa njengoMphathiswa wezeZimali, uPhuhliso loQoqosho, ezoKhenketho kwaneMicimbi yezeNdalo, uMabuyane watyelela aba mama eyokuhlola iimeko abasebenzela phantsi kwazo.
“Sifikile eBhisho, sayibona imeko abasebenza phantsi kwayo oomama abaphekela abasebenzi bakarhulumente, singenelele sasibuyisa isidima sabo.
“Sizofika nakwabanye abathengisa phantsi kweemeko ezifana nezi kulo lonke eli phondo lethu. 
Sibulela uMasipala oMbaxa waseBuffalo City ngokusabela ubizo,” utshilo uMabuyane kwintetho yakhe ngoLwesine.
UMabuyane ukwathe urhulumente eyedwa asoze akwazi ukukhulisa uqoqosho.
“Sizokucengana nazo ezi nkampani kulo mba side sifumanane. 
Abavelisi bezithuthi (OEMs) kufuneka basichazele ukuba izikhumba namalaphu afakwa kwizitulo zeemoto zakhe uzithatha phi.
“Singenza njani ukuba nabantu ebebevinjwe amathuba ngaphambili ukuba bathathe inxaxheba.
“U-SAB funeka asichazele ukuba ilinywa phi le nto adidiyela ngayo imicimbi yakhe eselwayo. 
Sinawo umhlaba nathi kweli phondo,” kutsho uMabuyane. 
Percy Tau of South Africa score goal pass Antony Sillva of Paraguay during the 2018 Nelson Mandela Challenge match between South Africa v 
Paraguay at Moses Mabhida Stadium, Durban on 20 November 2018.
Kukhangeleka ngathi kungenzeka into embi eseyithanda ukwenzeka ukuba aBafana Bafana bayoyiswa kukuzibekela indawo kwi-African Cup of Nations kwakhona. 
Intandabuzo ibangelwa yimeko elikuyo iqela lesizwe phambi komdlalo wokugqibela ohlakulela iAfcon ekunyaka ozayo eCameroon. 
UMzantsi Afrika udlale ntanganye ngegowuli elinye macala (1-1) neNigeria emdlalweni obuseFNB Stadium ngoMgqibelo weveki ephelileyo. 
Inqaku elinye elifunyenwe yiSuper Eagles liyingenise galakangqa ngaphakathi kwi-Afcon ka-2019. 
Kanti bona aBafana Bafana kufuneka begqithe kwiLibya ebethe iSeychelles ukuze bakwazi ukuzibekela indawo kwitumente ye-Afrika. 
Linye jwi inqaku elidingwa nguMzantsi Afrika – qha ingxaki yimeko elikuyo ngoku emva kokungakwazi ukubethwa iLibya neSeychelles emidlaleni ekwakufuneka liphumelele kuyo iqela likaStuart Baxter.
Nangona ilizwe ligutyungelwe lunxunguphalo nokulahleka kwethemba ebantwini ngenxa yendlela engancumisiyo abadlala ngayo aBafana Bafana – kodwa indlela abadlali ababini, uPercy Tau noLebo Mothiba, abazimisele ngayo emidlalweni yeqela lesizwe – inika ithemba.
UMothiba ufake igowuli kwiNigeria ngempelaveki egqithileyo. Yena uTau ufake igowuli ngomzuzu wokugqibela emdlalweni weNelson Mandela Challenge ophele ngo’1-1 phakathi koMzantsi Afrika nelizwe laseParaguay ngoLwesibini ebusuku eMoses Mabhida Stadium. 
Njengokuba iqela likaStuart Baxter belidlale umdlalo ophucukile xeshikwenye liqubisene neNigeria – kodwa lisinde ngolambisa kwiParaguay ngenxa yomdlalo walo obungadibenanga ncam. 
Ukutshintshatshintsha kwendlela abadlala ngayo aBafana kuko okubangela abantu balahlekelwe lithemba futhi bangayi nasebaleni xa bedlala.
Njengokuba kukho ukuthandabuza ebantwini – kodwa uPercy Tau uthi uqinisekile ukuba uMzantsi Afrika uza kuya kwi-Afcon. 
Anika ithemba amazwi wakhe ngoba ngoyena mdlali oqaqambileyo kwiBafana Bafana. 
“Ndicinga ukuba siza kuya kwi-Afcon. 
Into efunekayo kukugcina nje indlela esidlala ngayo ndawonye ukuya kunyaka ozayo,” utshilo uTau. 
Ephawula emva kokudlala neParaguay, uTau uthe umdlalo ubunzima ngenxa yegowuli elifakwe kubo kwangoko emdlalweni. 
“Bekunzima ngoba kufakwe igowuli kuthi kwangoko emdlalweni. 
Sizamile ukusebenzisa amacebo wethu – kodwa ingxaki ebesinayo kukuba besingabazi, ibingabadlali abasebenzisa amandla futhi ibhola yabo ibibaleka,” utshilo uTau.
Ukuzithemba enkampini yeqela lesizwe lamantombazana, iBanyana Banyana, kunyukile emva kokuphumelela imidlalo emibini kuGroup B kwiWomen’s Africa Cup of Nations esingathwe lilizwe laseGhana. 
Ilizwe lase-Equatorial Guinea libokoboko macala yinduku yoMzantsi Afrika emva kokuolibetha ngamagoquli asixhenxe kwelinye (7-1) kumdlalo obumhle eCape Coast Sports Stadium ebusuku izolo. 
Impumelelo yabadlali bakaDesiree Ellis kwimidlalo emibini kubabeke phezulu kwiGroup B – kodwa kusafuneka basebenze emdlalweni ozayo ukuze baqinisekise indawo yabo kumjikelo olandelayo.
Abadlali abafake amagowuli weBanyana Banyana nguThembi Kgatlana (ufake amabini), uLinda Motlhalo, uNompumelelo Nyandeni, uJermaine Seoposenwe, uRefiloe Jane no-Amanda Mthandi.
Kuyiwe kwixesha lokuphumla uMzantsi Afrika ubhakuzelise umnatha kabini – kodwa nayo iEquatorial Guinea ikwazile ukufaka elinye lokubika ekhaya. 
Abadlali boMzantsi Afriaka bawulawule umdlalo kwisigaba sokuqala; into nje akhale ngayo kakhulu uDesiree Ellis kukuphisa ngebhola endaweni yokulawula umdlalo ngendlela efanelekileyo. 
Izinto ziye zajika kwisigaba sesibini somdlalo ngoba aBanyana Banyana babuye belume ongezantsi futhi begalela amagowuli ngendlela engenambaliso. 
Umqeqeshi weBanyana Banyana uyivuyele kakhulu impumelelo ezuzwe liqela lakhe – kodwa kwangaxeshanye, uvakalise ukungaxoli yindlela elidlale ngayo kwisigaba sokuqala emdlalweni wayizolo. 
UDesiree uthe indlela abadlali bakhe abayilahle ngayo ibhola akayithandanga kwaye ibe nefuthe kwindlela abadlale ngayo.
“Ngexesha lokuphumla sithethile ngokubaluleka kokwabelana nokugcina ibhola kuthi. 
Sithethile ngokudlala iibhola ezinde – eyona nto ebe lichaphaza elibi emdlalweni wethu kuba ingeyiyo indlela yethu yokudlala. 
Kunyanzelekile siyibethe iZambia ngoba amanqaku amathathu ayakucacisa indlela yethu eya kumjikelo olandelayo. 
Kufuneka siye kuyo ngokuzithemba, sidlale ngendlela yethu ngoba siyazana nayo kakhulu,” utshilo uEllis emva komdlalo.
Isekela likaKapteni, uRefiloe Jane, uthe limchulumancisile igowuli alifakileyo emdlalweni. 
“Ukuba iqela liphumelele, wonke umntu uphumelele. 
Kuyandivuyisa ukuba phakathi kwabadlali abafake amagowuli. 
Leyo yinto endisoloko ndizama ukuyiphucula emdlalweni wam. 
Ukuphumelela kwethu kufunqule ukuzithemba kuthi phambi kokudibana neZambia. 
Umdlalo uza kubanzima ngoba kukho imbali phakathi kwethu nabo (iZambia),” uvale ngaloo mazwi uJane.
Le ngcingane ikhokelelwa ngamabhinqa anenjongo ezohlukileyo ngento afuna ukuyifeza ekubeni athi ayiqala le ndibano yawo yokulwela amalungelo awo obubhinqa. 
Kaloku le ngcingane yathi yavela mhla amakhosikazi athi akruquka kukungabonelwa ntweni ngamadoda. 
Ngamakhulu-khulu eminyaka abantu ababhinqileyo bephantsi kwemphatho embi yamadoda. 
Zingcinga ezifana nale ezizama ukwenza inguqu kwindawo ngendawo. 
Phaya kude kudala nabo abantu ababhinqileyo bazabalaze kwinkalo zonke, abakhange balwele amalungelo abo kuphela, kodwa baye balwela amalungelo omntu wonke. 
Kaloku amabhinqa ngabantu ababecinezeleke ngendlela ezininzi, emisebenzini, ekhaya kunye nakurhulumente wobandlululo apha eMzansi Afrika. 
Kwinkomfa yamakhosikazi uHannah (2010:18) ubhale wenjenje ngale ngcingane: Kubonakala apha ukuba amabhinqa kudala esiwa evuka ezabalazela ukuba nawo mawathathwe njenga bemi belizwe, babe namalungelo kunye namathuba alinganayo nawabanye abantu. 
Apha ngezantsi kuza kuthi kungenwe nzulu kwiindidi ezintathu zale ngcingane yesi khomokazi.  
Amabhinqa alwa isidima namagunya aphezulu athi anikwe amadoda. 
Njengokuba iminyaka ihamba nje le ngcingane iye ikhula kwaye imane iqhubeleka phambili.
Amadoda amathathu awapakanyela  intwazana eneshumi elinesithoba ubudala ngokuyidlwengula ngobusuku obuthile ivela ecaweni, agwetyiwe 
yinkundla yengingqi yamatyala eTsomo ngoLwesine.
Ngokwengxelo ephuma emapoliseni, ixhoba lalivela ecaweni lizihambela lodwa ngethuba ligagana nala madoda mathathu endleleni kuse busuku. 
Oku kwenzeka ngomhla weshumi elinesihlanu kwekaCanzibe  ngo2014 kwilali yaseBhongithole kuHebe-hebana eNgqamakhwe.
Isithethi samapolisa aseGcuwa neendawo ezingqongileyo uKapteni  Jackson Manatha, uthi ixhoba larhuqwa ngala madoda elirhuqela kumzi ongasahlali bantu bafika batshintshiselana ngalo.
Ityala lavulwa kwisikhululo samapolisa eNgqamakhwe ze laphandwa ngamapolisa ajongene namatyala okukhusela abantwana namanina abangamaxhoba okuxhatshazwa aseGcuwa.
Kwesi sithathu sabarhanelwa nguSesethu Bhuqa, 23, nogwetywe iminyaka engamashumi amabini engaphakathi entolongweni.  
USive Mgqobhoka, 22, kwakunye noNqaba Mayaphi, 23 – bagwetywe ngokulingananyo ngeminyaka engamashumi amabini anesithathu besentolongweni.  
Inkumanda kwisikhululo  samapolisa aseGcuwa uBrigadier Ngangema Xakavu usamkele esi sigwebo.
Abahlali baseXolobeni emva kokuphumelela idabi lokuchasana nomgodi enkundleni.
UMphathiswa wezeZimali, uPhuhliso loQoqosho, ezoKhenketho kwaneMicimbi yezeNdalo eMpuma Koloni uOscar Mabuyane, uthi kufuneka ivoti (referendum) kumbandela womgodi ongundabamlonyeni waseXolobeni eMbizana.
UMabuyane uthi le voti inganceda ukufumanisa ezona zimvo zabantu baseXolobeni malunga nalo mgodi.
Oku kuza emva kokuba iNkundla ePhakamileyo yoMntla Rhawuti igwebe ngakwicala labahlali baseXolobeni abachasene nomgodi ngelithi banelungelo lokuthi “hayi” xa bengawufuni umgodi.
NgoLwesine kule veki, indibanisela yabahlali baseXolobeni, ezibiza iAmadiba Crisis Committee, iphumelele kwidabi layo lasenkundleni lokuba ifuna ukunikwa imvume yokuthi “hayi” ekombiweni komgodi eXolobeni.
Kwimbalelwano le komiti ithe: “Olu luloyiso kwidabi labahlali leminyaka engaphaya kweshumi elinesihlanu. 
Kudala sizabalaza. 
Sibhiyozela amaqhawe ethu asishiyayo afana noMadoda Ndovela, Scorpion Dimane, Mthanjelwa Mpotomela Mthwa (“Bhalasheleni”) kwakunye nabanye abaphulukana nemiphefumlo yabo bekhusela umhlaba wookhokho bethu kwabo banyolukele ingeniso yethutyana.
“Sisafuna ubulungisa ngoSikhosiphi ‘Bazooka’ Radebe owagetyengwa kweyoKwindla ngo2016. 
Sifuna iiHawks ezinobuqhophololo zaseMpuma Koloni zithathe idokethe lokubulawa [kukaRadebe] zilinike amagosa awaziyo umsebenzi aqashelwe wona,” itshilo le ndibanisela kwimbalelwano.
UMabuyane uthe: “Ukuze sibone imfuno yokuba umgodi uyafuneka kusini na eXolobeni, kufuneka kwenziwe ivoti – ukuze kubonwe ukuba bathini abantu baphaya ngalo mba.”
“Makwenziwe ivoti phaya ukuze abantu baseXolobeni, ngaphandle kokugrogriswa, bathi ‘asiwufuni umgodi’.
“Makungathathwa abantu abathile abaqokelelwe ngabelungu abathile abangahlali phaya, abaya phaya ngokutyelela besithi baza kuphuhlisa abantu baphaya. 
Yiminyaka ilishumi linesibhozo ngoku (aba bantu bangahlali phaya) bethembisa ukuba baza kuphuhlisa abantu ngezokhenketho,” kutsho uMabuyane.
UMabuyane uthi luninzi uphuhliso obe lunokwenziwa eXolobeni xa lo mgodi ubunokuqhuba.
“Lo mgodi kuthethwa ngawo phaya eXolobeni, ufana nqwa nomgodi wamalahle waseRichards Bay [KwaZulu Natal]. 
Sithi ke ngoku, ngokokubona eRichards Bay, umgodi nezokhenketho uyakwazi ukuqhuba ngaxeshanye.
“Siyasamkela isigwebo senkundla kodwa sithi abantu baseXolobeni, bebonke, mabalinikwe ithuba lokuthetha ngalo mgodi. 
La mgodi uza kunceda abantu ngomsebenzi. La titanium (isimbiwa) singagrunjwa iminyaka eya kumashumi amathathu. 
Luninzi uphuhliso olunokuba khona ukuba nje ubunokuqhuba la mgodi.”
Umqeqeshi weBidvest Wits, uGavin Hunt, uthi iBaroka FC ingayingozi kwiTelkom Knockout. 
Amaqela amane azakube esilwela indawo kumdlalo wamagqibela-kankqoyi weTelkom Knockout xa edibana emabaleni akwiindawo ezahlukeneyo ngempelaveki. 
Njengokuba iKaizer Chiefs iza kududlana okweenkunzi zegusha ne-Orlando Pirates emdlalweni ekulindeleke utak’iintlantsi eMoses Mabhida Stadium ngomso ngentsimbi yesithathu. 
Yona iBidvest Wits, eziintshatsheli ezikhuselayo, idibana neBaroka FC emdlalweni ozakube usePeter Mokaba Stadium ngentsimbi yesithathu emalanga ngeCawe. 
Emva kokuguqisa phantsi iMamelodi Sundowns – iBaroka iya emdlalweni ngeCawe ifuna ukuzenzela imbali ngokuthi iye kwisigaba sokugqibela seTelkom Knockout.
Kwelinye icala, uGavin Hunt ukhangela indlela yokukhusela indebe eyaphunyelelwa liqela lakhe kunyaka ophelileyo elabetha iBloemfontein Celtic ngegowuli elafakwa nguVincent Pule odlalela iPirates kule sizini. 
UHunt unabadlali abasemgangathweni ophezulu kwiWits futhi abanokuyithatha bayibeke endaweni ephezulu – kodwa uyayiqonda ingxaki angagagana nayo phambi kwabalandeli bayo iBaroka. 
“Siza kudibana neqela elikhe lafumana iziphumo ezihle. 
Alingekhe liyithathe indebe yePSL. 
Yiyo lo nto iBaroka iza kubona olu khuphiswano njengethuba lokuphumelela indebe. 
Ndiqinisekile siza kuyibona lo nto kwindlela abadlala ngayo,” utshilo uHunt.
Ukapteni weWits, uThulani Hlatshwayo, uS’fiso Hlanti noBuhle Mkhwanazi, bathathe inxaxheba emidlalweni yeqela lesizwe kwiintsuku ezigqithileyo. 
Abaqeqeshi basoloko bebanexhala xa abadlali babo beye kwiqela lesizwe ngoba babuya bonzakele ngamanye amaxesha abe amaqela enemidlalo ebalulekileyo. 
Nangona kunjalo, uGavin Hunt uxhalatyiswe kukungabikho kukaRobyn Johannes onqunyanyisiweyo ngenxa yamakhadi. 
“Kunyanzelekile sizijule xa sidlala neBaroka. 
Besinabadlali abasuka kwiBafana Bafana ekufuneka sibanyamezela kuba beza kuziqeqesha kube kanye nathi,” utshilo uHunt ethetha neentatheli ekuqaleni kwale veki.
UBrilliant Khuzwayo angadlala okokuqala njengomdlali we-Orlando Pirates emdlalweni weTelkom Knockout namhlanje. 
Oku kuthiwe thsuphe ngumqeqeshi weBucs xeshikweni encokola neentatheli ekuqaleni kwale veki eGoli. 
AmaBhakabhaka aza kuvan’amandla neKaizer Chiefs emdlalweni ojongwe ngamehlo abomvu ngabalandeli bebhola ekhatywayo eMoses Mabhida Stadium ngentsimbi yesithathu emalanga. 
Ngokutsho kukaMilutin “Micho” Sredojevic, unozinti wakhe uphile qete kwaye ukulungele ukudlala. 
Abaqeqeshi bePirates bazibalule njengoongqondongqondo ekufundeni umdlalo; ukudlalisa uKhuzwayo ingasesinye sezixhobo zabo emdlalweni. 
UKhuzwayo watyikitywa yiPirates phambi kokuqala kwesizini emva kweminyaka engumdlali weChiefs – apho wakhala ngokungafumani ithuba lokudlala ngenxa ka-Itumeleng Khune.
Ngelishwa lakhe, wafika kwiPirates wonzakala – lo nto yamnyanzela ukuba alinde ixesha elide phambi kokudlala umdlalo wakhe wokuqala. 
UMicho uthe kungenzeka amqalise ezipalini – kodwa yonke into iya kuxhomekeka emalungiselelweni weqela. 
“Imidlalo emikhulu ifuna kwenziwe izinto ngendlela enomahluko. 
Uyathembisa kakhulu uKhuzwayo xa ezilolonga futhi yonke into ihamba kakuhle. 
Ndingaqinisekisa ukuba ukulungele ukudlala nanini. 
Kodwa into endingeke ndiyitsho kukuba uza kudlala okanye akazukudlala ngoba – lo nto iya kuxhomekeka kumalungiselelo wethu,” utshilo uSredojevic kwiSolezwe.
Ukudlaliswa kwakhe uKhuzwayo namhlanje ingayinto enkulu kakhulu ngoba uzakube edlala neqela asuka kulo, alaziyo naphambi kwabantu bakowabo eThekwini – apho azalelwe khona. 
Amakhosi asantywizisa emva kokubethwa yiPirates ngo’2-1 emdlalweni we-Absa Premier Soccer League obuseFNB Stadium kwinyanga ephelileyo. 
UMicho uxelele iintatheli ukuba iqela lakhe alikafikeleli kumgangatho awufunayo. 
Eli lithuba elihle lokuthi sizibonakalise.abhali sisengxakini enkulu ngokuba indima kaZuko bisele ifikelela enkcochoyini ngoku, kwaye uOndela ebeza kusibonisa amanqam,” kutsho uZitshu.
UStamper waqala kwibali loMhlobo Wenene FM ngo2012 eminyaka ingama22, edlala le ndima kaZuko ngethuba ibali lalisithi “Ubom yinzulu yolwandle.”
UMdidiyeli wamabali oMhlobo Wenene, uMnoza Melane, uthi balahlekelwe.
“Sishiyeke sineengcinga ezimnandi ngoOndela, umntu obethobekile nobezimisele. 
Yanga umphefumlo wakhe ungaphumla ngoxolo,” kutsho uMelane.
Omnye woogxa bakaStamper ebalini nobekwangumhlobo osondeleyo, uAnele Penny odlala indima kaMqokeleli, uthi wonakele.
“Ebengumninawa wam uOndela! Zinkulu izinto andenzele zona la mfana! 
Phumla ngoxolo Jwarha!” kutsho uPenny.
Abadlali beli bali abaquka uZukiswa Cakucaku (Nolast), Khaya Vuma (Ngxekese), Samkelo Mali (Thubhanana) Nosimo Dikana (Nolufefe), Sithini Mahola (Notiti) noMilisa Mtwa (Khonzeka) kwakunye nabanye, bathi uOndela bengumntu wokubalekela, obengadinwa kukunceda.
Abadlali bethu badlale ibhola ephucukileyo kakhulu. 
Le tumente iya kuphunyelelwa liqela elomeleleyo. 
Kule tumente siphumelele imidlalo emithathu (kuyo yonke) silandela ngasemva kuyo. 
Kwilizwe elincinane njengeCroatia, yimbali eyakuhlala ihleli leyo,” watsho uDalic emva kokubetha iNgilane.
Umhlaba wonke uyavuma ukuba iFrance ziintshatsheli zendebe yehlabathi ka-2018! 
IFrance ibethe iCroatia elwe kwade kwasekugqibeleni ngamagowuli amane kwamabini (4-2) kumdlalo obunika umdla kakhulu eLuzhniki Stadium ebigcwe ithe thwababa ngabalandeli bebhola abakumakhulu asibhozo amawaka ngokuhlwa kwanamhlanje. 
Amagowuli afakwe ngu-Antione Griezmann amabini, nguPaul Pogba noKylian Mbappe – ngawo anike iFrance impumelelo engasoze ilibaleke kumdlalo wokugqibela ovelise amagowuli amathandathu onke. 
Namhlanje kutyhilwe elinye iphepha lembali kaDidier Deschamps ngoba ube ngumqeqeshi wokuqala eFrance ophumelele indebe yehlabathi kabini.
Amaxhwangusha waseCroatia aphume ebaleni ethokombise iintloko emva kokubulawa kwephupha lawo yiFrance namhlanje. 
Nakubeni iCroatia ibiyiyo enamandla emdlalweni – kodwa ibethwe liqela elinobuchule futhi elisebenzileyo. 
IFrance idlale umdlalo ophucukileyo kwisigaba sesibini nakubeni ibinazo iimpazamo ezibambisa amazinyo. 
Enye into ekwazileyo ukuyenza kakuhle iFrance kukufaka amagowuli ngexesha elifanelekileyo. 
Nakubeni iCroatia ikwazile ukufaka amagowuli amabini –  ngelishwa layo, akakwazanga ukuyinceda. 
Igowuli elinike iFrance amandla lelingene ngepenela emva kokuba umdlali weCroatia ebambe ibhola endaweni embi emhlabeni kanozinti.
Isiqingatha sokuqala besinzima – kodwa besilawulwa yiCroatia. 
Iphelile imizuzu elishumi amaqela efundana. 
Izinto zijike ngethuba kusiwiswa uGriezmann kude kufuphi kumhlaba kanozinti. 
UGriezmann utale imbumbulu erhece umdlali weCroatia yahlala emnatheni. 
Iphindisile nayo iCroatia ngegowuli elifakwe ngu-Ivan Perisic kwimizuzu elishumi emva kweleFrance. 
Kwisigaba sesibini, iFrance ibuye yafaka amagowuli amabini atheze amandla wabadlali beCroatia nakubeni bezamile ukutyhala ngesifuba. 
Libe khona ithemba ngethuba uMario Mandzukic efaka igowuli lesibini emva kwempazamo eyenziwe ngunozinti weFrance – uHugo Lloris. 
Ekugqibeleni, umdlalo uphunyelelwe yiFrance ngamagowuli amane kwamabini.
Croatia: Danjel Subasic, Ivan Strinic, Domagoj Vida, Dejan Lovren, Sime Vrsaljko, Ivan Perisic, Marcelo Brozovic, Luka Modric, Ivan Rakitic, Ante Rebic, Mario Mandzukic.
France: Hugo Lloris, Lucas Hernandez, Samuel Umtiti, Raphael, Varane, Benjamin Pavard, Blaise Matuidi, Ngolo Kante, Antoine Griezmann, Paul Pogba, Kylian Mbappe, Olivier Giroud.
Kaloku le ngcingane yathi yavela mhla amakhosikazi athi akruquka kukungabonelwa ntweni ngamadoda. 
Ngamakhulu-khulu eminyaka abantu ababhinqileyo bephantsi kwemphatho embi yamadoda. 
Zingcinga ezifana nale ezizama ukwenza inguqu kwindawo ngendawo. 
Phaya kude kudala nabo abantu ababhinqileyo bazabalaze kwinkalo zonke, abakhange balwele amalungelo abo kuphela, kodwa baye balwela amalungelo omntu wonke. 
Kaloku amabhinqa ngabantu ababecinezeleke ngendlela ezininzi, emisebenzini, ekhaya kunye nakurhulumente wobandlululo apha eMzansi Afrika. 
Kwinkomfa yamakhosikazi uHannah (2010:18) ubhale wenjenje ngale ngcingane: 
Kubonakala apha ukuba amabhinqa kudala esiwa evuka ezabalazela ukuba nawo mawathathwe njenga bemi belizwe, babe namalungelo kunye namathuba alinganayo nawabanye abantu. 
Apha ngezantsi kuza kuthi kungenwe nzulu kwiindidi ezintathu zale ngcingane yesi khomokazi. 
2.2.1 Amabhinqa alwa isidima namagunya aphezulu athi anikwe amadoda. 
Le ngcingane imemelela ukuba makubekho inguqu egqibeleleyo ekulungisweni kwentlalo apho ulawulo lwamadoda kwinto yonke kufuneka lushenxisiwe. 
Kaloku le ngcingane ayohlukani nengcingane yesikhomokazi kuba ingunozala wale ngcingane.
Uthi bona bebenesiphakamiso sokuba esi sikhululo sithiywe ngegama likaPhalo wesizwe samaXhosa ngelinika imbeko kumsebenzi wakhe wokulwela ilizwe. 
“Kwelethu icala sinombono wokuba esi sikhululo saseMonti sibizwe ngoPhalo njengonozala wesi sizwe samaXhosa, kodwa sikulungele ukuxoxa banzi ngalo mcimbi naye nabani ofuna oko,” utshilo.
Ingxoxo emalunga nokuthiywa kwesi khululo saseKapa yaphela kukubi kwinyanga ephelileyo emva kokuqava kokunganyamezelani phakathi kwabezopolitiko. 
Isizwe samaKhoi namaSan eKapa siphakamisa ukuba isikhululo seenqwelomoya saseKapa sithiywe ngenye yeenkokheli zabo.
UMphathiswa wezoThutho kuzwelonke uGqr uBlade Nzimande wangqina ukuba ngenene afakiwe amagama aquka igama likaWinnie Madikizela-Mandela, Albertina Sisulu kunye noRobert Sobukhwe.
Igowuli elifakwe nguKylian Mbappe linike iFrance impumelelo ebalulekileyo ka’1-0 kumdlalo wesibini weFIFA World Cup obubanjelwe kwibala i-Ekaterinburg Arena. 
UMbappe uzenzele imbali namhlanje ngokuba ngoyena mdlali omncinane ofake igowuli kwimbali yeFrance (kwindebe yehlabathi) eliyithathe layibeka kumjikelo olandelayo nangona kusekho umdlalo olandelayo.
Ukukhala kwabadlali basePeru kuyevakala. 
Ukuphulukana kwabo nomdlalo wanamhlanje kuthetha ukuthi baphumile kwindebe yehlabathi nangoba kulindeleke badlale ne-Australia.
Umqeqeshi weCroatia, uZlatko Dalic, wayivuyela impumelelo eyazuzwa lilizwe lakhe kwiNgilane kakhulu watsho esithi ilizwe lakhe lafumena impumelelo kufanelekile.
“Sikufanele ukuba kumdlalo wamagqibelakankqoyi. 
Kufanele babahloniphe abantu abadlala nabo.
UKapteni weCroatia, uLuka Modric, uzixolise ngokugoduka nelona wonga elikhulu lomdlali kwindebe yehlabathi ka-2018 ebibanjelwe eRussia emva kokuchongwa njengomdlali obalaseleyo. 
Le ndedeba ibuyele ekhaya noogxa bayo bentywizisa emva kokubethwa yiFrance ngamagowuli amane kwamabini (4-2) kumdlalo obubanjelwe eLuzhniki Stadium ngorhatya izolo. 
UModric (32) ngomnye wabadlali abenze indima ebonakalayo kwimidlalo esixhenxe edlalwe yiCroatia kwindebe yehlabathi. 
Kuloo midlalo, wachongwa njengomdlali obalaseleyo kwemithathu wafaka namagowuli amabini.
Nakubeni edlale kakuhle uModric – kodwa akakwazanga ukwenza umahluko kumdlalo wokugqibela izolo. 
Umdlali oselula ngokweminyaka, uKylian Mbappe, ugoduke newonga lomdlali osemncinane oqaqambileyo kwindebe yehlabathi ka-2018. 
UMbappe (19) ube ngumdlali wokuqala ofake amagowuli amane engaphantsi kweminyaka engamashumi amabini ukusukela ngeentsuki zooPele. 
UMbappe oncede iFrance kwimidlalo yendebe yehlabathi ufake amagowuli amane kwindebe yehlabathi ngokulinganayo no-Antoino Griezmann.
Iwonga lomdlali oqhube kakuhle ezipalini lifunyenwe ngunozinti weBelgium – uThibaut Courtois. 
Kanti iwonga lomdlali ofake amagowuli amaninzi lifunyenwe nguHarry Kane waseNgilane oye ekhaya efumene amathandathu.
Abafake amagowuli kwindebe yehlabathi:
6: Harry Kane (England).
4: Denis Cheryshev (Russia), Cristiano Ronaldo (Portugal), Antoine Griezmann (France), Romelu Lukaku (Belgium), Kylian Mbappé (France).
3: Edinson Cavani (Uruguay), Diego Costa (Spain), Artem Dzyuba (Russia), Eden Hazard (Belgium), Mario Mandzukic (Croatia), Yerry Mina (Colombia), Ivan Perisic (Croatia).
Emva kweenyanga ezimbini iKaizer Chiefs ingenamqeqeshi, uKaizer Motaung ubhengeze igama likaGiovanni Solinas njengendoda eza kuxhuzula imikhala kwelona qela linabalandeli abaninzi eMzantsi Afrika. 
Izithonga zakhe ziyaziwa ngoba uke waqeqesha iFree State Stars. 
USolinas (50) ufika eNaturena ngexesha elibi; abalandeli benxanelwe iindebe emva kokulambatha iminyaka emithathu phantsi kukaSteve Komphela owasuswa ngenkani esikhundleni ngabalandeli eMoses Mabhida Stadium phambi kokuvalwa kwesizini egqithileyo.
Nangona bekunzima – kodwa Amakhosi akwazile ukuzibekela indawo kwiCaf Confederations Cup. 
UMotaung uthe phakathi kwezinto abe bezikhangela ngumntu onolwazi ngebhola yale mihla nonamava anokunceda iChiefs xa izama ukubuyisa isidima sayo kwizwekazi le-Afrika. 
“Siye sijonge ukuba umqeqeshi unawo na amandla wokumelana neqela elifana neChiefs. 
Sikholiwe nguSolinas ngoba unawo amandla nesakhono sokuyiqeqesha iChiefs,” utshilo uMotaung.
Ngaphandle kokuqeqesha iFree State Stars, uSolinas uqeqeshe amaqela aquka iJSM Bejaia ne-ES Setif yase-Algeria afumene kuyo amava wemidlalo yeChampions League neConfederations Cup. 
“Siye sajonga umntu onolwazi ngendlela esiqhuba ngayo kwibhola yalapha eMzantsi Afrika. 
Enye into ebibalulekile kuthi kukufumana umntu oza kusinceda xa sidlala iConfederations Cup. 
Ibhola yale mihla inobuceducedu obuninzi; ithi kelo nto kufuneka umqeqeshi angqongwe ngabantu abanolwazi nangoba izakube inguye umakhonya. 
Sicinge ukuba uSolinas ngumqeqeshi onazo iimpawu ebesizikhangela,” utshilo uMotaung. 
USolinas utyikile isivumelwano seminyaka emibini. 
Ebeyibukele iChiefs ngethuba edlala neBuya Msuthu neFree State Stars kwimidlalo yeMaize Cup eyithathe ityeli lesibini. 
Le ndoda yase-Italy ilamkele uxandiva lokuqeqesha iChiefs kwangaxeshanye yatsho ivakalisa nochulumanco enalo. 
“Lithuba elikhulu eli ngoba iChiefs liqela elikhulu e-Afrika. 
Ukuqeqesha iChiefs ngumsebenzi omkhulu kakhulu. 
Ndizimisele ukusebenza ngokuzimisela ukuze ndiqinisekise ukuba iChiefs nabalandeli bonwabile,” utshilo uSolinas.
Amanqindi abuyela eMthatha ngenyanga yokubhiyozela iminyaka elikhulu wazalwayo umongameli wokuqala ontsundu, utata uNelson Rolihlahla Mandela 
nongasekhoyo. Ingxelo zithi uMadiba wayewathanda amanqindi; bambi bathi wayewudlala nangona engazange abeyimbethi manqindi ehlawulwayo. 
ILastBorn Boxing Promotions iza kusingatha ingxikela yetumente yamanqindi enemilo elishumi elinanye eZamukulungisa, eWalter Sisulu University, ngentsimbi yesibini ngoMgqibelo.
Omnye wabaququzeleli betumente uMnu. Mlandeli Tengimfene uthi kuza kutaka iintlantsi. 
“Zonke iimbethi manqindi zethu ezilwa kule tumente zithembise ngokwenza ezibukwayo. 
Yonke imilo iza kutaka iintlantsi,” utshilo uTengimfene.
OkaTengimfene uthi uMakazole Tete ophantsi koxinizelelo emva kokungenzi kakuhle amatyeli amaninzi, uza kothusa abantu ngoMgqibelo. 
Abantu baza kubona uMakazole omtsha. 
Uyekile ukonqena, ukhuthele kakhulu ngoku. 
Uza kwenza ezibukwayo uMakazole ngala mhla,” utshilo uTengimfene.
UMakazole Tete uza kujijisana nge-IBO Intercontinental enganamntu noJonas Matheus waseNamibia kumlo okudidi lweNtambanani. 
Inzalelwane yaseMthatha uSimphiwe Konco uza kubeka intshinga yakhe ye-IBO esichengeni xa edibana noToto Landero wasePhilipine kumlo weNgcongolo. 
Kumlo wamanenekazi, uSharedene Fortuin waseMpofu uza kuxhwithana ngentshinga ye-IBO Intercontinental no-Asanda Nxokwana. 
“USheradene linenekazi elinesakhono kakhulu, angawabetha amadoda amaninzi. 
Emva kwalo umlo, ndifuna alwe noBukiwe Nonina,” utshilo uTengimfene.
UMfusi Maxhayi waseLitha uza kuqubisana noZama Zokwe waseMthatha kumlo omijikelo mithandathu kudidi lweJunior Featherweight. 
KwiLightweight, uSiseko Makeleni uvana amandla noLuvuyo Mputhi. 
Kwidabi laseMonti, uXolisa Nkonyane ungombana noThembinkosi Mlamla kwimijikelo emithandathu yeWelterweight.
Ndiziva ndiyimveku xa kuthethwa ngale ndedeba, Ndizibona ndiliyuku xa ndiza kuthetha ngale ngqawa, 
Ndizijonga ndizeye xa ndiza kubhekisa kulo mpondo-zihlanjiwe, Ndingubanina mna uba ndingathetha ngale ngqwele? 
Ndiziva ndimadol’ anzima xa ndiza kuthetha ngeqhawe, Bendingubanina na mna uba ndingaphosa esivivaneni? 
Kodwa ndiza kuteketa ndisiya.
Ziphi na izithwalandwe zindihlangule? 
Ziphi na iimbongi zindonyule? 
Baphi na ababhali khe badlale ngosiba? 
Mabavele abazobi basizobel’ umfanekiso ngqondweni, 
Ziphi na izithethi khe zithethe zophele, 
Xa kuza kuthethwa ngendod’emadodeni kufuneka indod’ engelo ethe-ethe, 
Xa kuza kuthethwa ngengqanga kufunek’ indod’enomqolo engelo wetshe-wetshe, 
Xa kuza kuthethwa ngenkosi izicaka mazizole .
Aah Dalibhunga! aah Dalibhunga! 
Ndiyakhahlela kule nkonde yakwaMandela, 
Endlebe yayo ixel’ eyomvundla, 
UMvezo owaveza wena wavezela nempunde efana nam, Thole leduna sakuhlala simbulel’uThixo ngawe, 
Mdak’omnyama owasikhuph’ ebumnyameni wasifak’ekukhanyeni, 
Laphum’ilanga mhla wathi 
cakatha umcondo wakho ngaphandle kwesisele, 
Wazenz’idini wasikhuph’ ezweni lobukhoboka, 
Namhlanje siyamungunya simunc’ ithupha.
Nyana wezizwe zonke zeli lomdibaniso, 
Mhlanganisi wemihlambi eyayikhabana, 
Msunguli woxolo nothando; 
Mesuli weenyembezi nentongo noluchwe; 
Thandazwe elasiphathela inkululeko liyithe xhakamfu; 
Faf’olude laphezu koMbhashe, 
Sinyanya esingqongwe ngamanyange akwaSophitsho, 
Mthombo ongatshiyo wakwaMthikrakra, 
Delakufa eliphahlwe yimilowo yakwaMadiba, 
Kroti elaphefumlelwa ngomoy’ onamandla wakwaYem-Yem, Into 
emathamb’aphahlwe ziingqondi, 
Ubukroti wataka nabo esizalweni sikanyoko, 
Ubukhosi nobunkokheli wazalwa ubufumbethe, 
Awububambang’esinqeni njengo funz’ eweni, 
Nditsho ngokuzingca ndithi “umoya wakho mawuhlal’ uhleli phakathi kwethu.
Zingce sizwe soMzantsi Afrika ngoRholihlahla, 
Wawutyala umoya wothando, wenzolo noxolo, 
Namhlanje sitheth’unothanda sikhululek’emphefumlweni; 
Idyokhwe yobukhoboka sayothulwa; 
Amatyathanga embandezelo sawakhululwa; 
Imingqa yembandezelo sayiqhawula; 
Ameva esasitsiba-tsiba phezu kwawo 
agecwa ngezembe lentlakanipho; 
Igqisha eliqinileyo elabopha amanxeba awophayo lisahleli; 
Isiqhumiso owaqhumisa ngaso sinomoya wobumbano.
Wahlal’eziseleni uhlalele ukusibona sidloba; 
Sidlobel’ukuyek’ ukukudlokoviswa ngabo babesintlokothisa; 
Besityis’intloya besintlama besenz’ iintlaba zahlukane; 
Besifunza ngomoya wentiyo; 
Wazibeka umoya wenzondo wayeka ukutyhuluba; 
Wabekwa ngokusesikweni zibukel’ izihlwele; 
Latsho layek’ ukugqushalaza ilizwe, 
Namhla sithetha ngazw’inye sithi “Amandlaa ngawethu” 
Sibanika uxolo nabo babesixhel’ mixhelo bayishiy’idlaka-dlaka; 
Wazikhonz’ izizwe zeAfrika de wakhothama; 
Waludal’ umanyano lwamaAfrika Dalibhunga; 
Wawachith’ amagqubu asekhusini ngenyani; Izidanga nezidabane azikwenzanga wanekratshi; 
Watheth’ uNgqolomsila kwavokotheka; Lavakal’ilizwi lisithi “Umanyano ngamandla”, 
Uzikhonzil’ izizwe ungakhethe bala; 
Usidekil’ isithebe senkululeko wasidekela nabacudisi; 
Wazishiy’ iingobozi ziphuphuma isivuno esincumisayo; 
Icekwa lilele kwiinjoli owazishiyayo; 
Kukuzo ukuba zilawul’ izizwe ngobugwenxa; 
Ziyagcoba iingelosi ezikuphahlileyo kwelozwe; 
Ingxelo yohambo lwakho ayinabutshivela; 
Nabo basengel’ eselweni nasemlonyeni basaya kukhanyiselwa; 
Nabo bazitika ngamanqatha basezakomiwa; 
Sakubaxolela kuba sizeka mzekweni.
Aaaah Dalibhunga!
EKAPA: UGWETYWE ubomi ejele unosimokolo owaziwayo waseGugulethu emva kokuba efunyaniswe enetyala lokubulala umfazi wakhe owamdubula amatyeli alishumi elinanye emzimbeni nakahlanu entloko.
UThembile “Morris” Vokozela, 52, waseNY56 eGugulethu ugwetyelwe ukubulala uRegina Vokozela, 42. 
Umzimba kaRegina wafunyanwa ulele tywa phezu kweempahla kwikhaya labo eNY48 kweyoMnga ngo2013.
Uxilongo lwafumanisa ukuba wadutyulwa izihlandlo ezilishumi elinanye emzimbeni nakahlanu entloko ngeentlobo ezimbini zemipu eyahlukeneyo.
Iwisa isigwebo, iJaji yeNkundla ePhakamileyo uDeidre Kusevitsky, uthe izenzo zikaVokozela zohlutha abantwana babo abathathu abaneminyaka ephakathi kwe15 nengama29 ithuba lokuchitha ubomi babo nomama wabo.
Inkundla ifumanise ukuba uRegina wafaka isicelo sokhuseleko ngakuVokozela kwiiveki ezintathu phambi kokuba abhubhe. Ikwafumanise ukuba 
uRegina wamangalela uVokozela emva kokuba wambetha. Wabanjwa waze wakhululwa ngebheyile yeR5 00 kwangalo mini.
Ingxelo yamapolisa ibonakalise ukuba uRegina wabethwa ngenqindi ebusweni, wakhatywa endlebeni, waze wakrwitshwa ithuba elide.
UKusevitsky uthe: “Olo hlaselo lwalulubi kwaye lukhohlakele. Lwenzeka abantwana bebukele kuhlazwa umama wabo. Kwiiveki ezintathu ezilandelayo wabulawa.  
Wabhubhela endlwini yakhe. 
Wena wacoca loo ndawo yobundlobongela, wade wafihla nompu wesibini ongekho mthethweni.”
Umama kaRegina, uGrace Gontsi, uthe uyavuya xa uVokozela egwetywe ubomi ejele nanjengoko wabulala umntwana wakhe wokugqibela obephila. 
“Andinabantwana ngoku ngenxa yakhe. 
URegina ibikukuphela komntwana ebephila. 
Wabulawa ngumntu obefanele ukumkhusela. 
Naye makafele ejele,” utshilo.
USekela Mongameli woMzantsi Afrika uDavid Mabuza
Umntu uthi wakuvula isikroxo elokishini okanye elalini, ubone nabanye besenza njalo endaweni yokucinga ngamanye amashishini.
Oku kuthethwe ngoLwesine nguGqirha Thami Mazwai, usomashishini kwanelungu lebhunga labacebisi bakaMongameli kwicandelo lokukhuliswa koshishino lwabantsundu (BEE). 
Ebethetha kwiNgqungquthela yoQoqosho lweeLokishi neeLali ebanjelwe kwihotele i-ICC eMonti.
UMazwai uthi abantu abahlala ezilokishini mabacinge ngeendlela ezohlukeneyo zokwenza ushishino endaweni yokwenza into enye.
UMazwai uthi ukuba abantu basezilokishini nasezilalini bazimisele ukuphucula uqoqosho lweendawo zabo, mabaqale ngokuxabisa iindawo abaphuma kuzo.
“Ngenye imini ndakhe ndancokola nomnye usomashishini esithi liqhuba kakuhle ishishini, ude wane-ofisi edolophini. 
Iqala apho ke ingxaki, utheni i-ofisi ingekho kufuphi neshishini elokishini okanye elalini,” kubuza uMazwai.
UMazwai uthi kubantu abangaphaya kwezigidi ezingamashumi amahlanu anesihlanu baseMzantsi Afrika, izigidi ezingamashumi amabini anesibini kubo bahlala elokishini logama ishumi elinesithoba lihlala ezilalini.
“Kodwa xa uqwalasela imigaqo-nkqubo ephunyezwa ngurhulumente, ufumanisa ukuba iluncedo isikakhulu kwabo basezidolophini,” utshilo uMazwai.
Ethetha kwakule ngqungquthela, uSekela Mongameli David Mabuza uthi lifikile ixesha lokuba urhulumente anike ingqwalasela amashishini 
asezilokishini nasezilalini, hayi nje ngokuthetha koko ngokwenza.
Iphupha lomdlali ophambili eMzantsi Afrika, uPercy Tau, lokudlalela iqela lebhola ekhatywayo laseYurophu lide lafezekiswa namhlanje. 
Oku kuza emva kokuba iMamelodi Sundowns asuka kuyo neBrighton Hove & Albion angumdlali wayo ngoku, zikuqinisekisile ukuya kkwakhe (uPercy Tau) kwiqela laseNgilane. 
Kwiiveki ezidlulileyo, kwavakala iindaba ezithi kukho ukungaboni ngasonye phakathi kukaTau nezikhulu zeSundowns emva kokuba 
zayikhaba imali ekumashumi amahlanu ezigidi zerandi (R50-million) eyabekwa etafileni yiBrighton Hove. 
Abasemfuthweni bathi iSundowns yayincwase ukufumana ingeniso yemali eyileyo phaya kwizigidi ezingamashumi asixhenxe (R70-million). 
Kuthe kwakubonaka ukuba akukho sisombululo, umongameli weDowns, uPatrice Motsepe, wayalela abaphathi beqela lakhe ukuba mamkhulule uTau – obengayanga naseNkampini ekulungiselelwa kuyo isizini entsha – ukuze aye kwiqela laseYurophu.
“UPercy ngumdlali wethu esicinga ukuba unekamva eliqaqambileyo kakhulu ebholeni. 
Italente yakhe asiyithandabuzi emva kokuvotelelwa njengomdlalo wesizini eMzantsi Afrika. 
Sizimisele ukubolekisa ngaye uTau ukuze afumane imidlalo namava kwibhola yaseYurophu. 
Inkqubela yakhe siza kuyibeka esweni ngamaxesha onke,” utshilo umanejala weBrighton, uChris Hughton. 
Kanti kwelinye icala, uTau uthe kuTwitter weDowns: “Ndifuna ukuthatha elithuba ndithi enkosi kwiSudnwons, kubalandeli, kumongameli nakubadlali bonke.”
UPercy Tau (24) ushiya iMamelodi Sundowns emva kokwenza indima ebonakalayo kwezi sizini ezidlulileyo. 
Uyishiya iDowns iliqela eliphokeleyo kwizwekazi le-Afrika yonke emva kokuyinceda ngethuba iphumelela iCaf Champions League, iCaf Super Cup, iindebe ze-Absa Premier Soccer League ezimbini, iNedbank Cup, iTelkom Knockout nezinye. 
Kanti kwisizini ephelileyo ebengomnye wabadlali abafake amagowuli amaninzi kwiPSL. 
Lo mdlali weBafana Bafana ngoyena uthengwe ngemali eninzi kwimbali yelizwe loMzantsi Afrika liqela laseYurophu.
Ngenjikalanga yanamhlanje, iChippa United ibhengeze amagama wabadlali abathathu ebafumene kwi-Orlando Pirates. 
Abo badlali nguBernard Morrison, uThamsanqa Sangweni noThabo Matlaba. 
Kwangaxeshanye, iChippa United iphulukene no-Ayabulela Konqobe, uMdlinzo noSetelele abangachazwanga ukuba bayaphi. 
UKonqobe kuvakele iindaba ezithi uthiwe tshe eNaturena – apho kucingeleka ukuba uza kudlala khona kwisizini entsha noxa kungekabikho siqinisekiso.
“Bonke abadlali esibafumeneyo ngabadlali abakwizinga eliphezulu futhi siqinisekile ukuba baza kuwenza umahluko,” utshilo uSiviwe Mpengesi 
kwingxelo ekutshwe liqela lakhe ngale njikalanga. Abadlali abafikayo baza kuya enkampini – apho kulindeleke ukuba bazixube nabanye abadlali 
abafikayo phakathi kwabo ekukho uDaine Klate osuka kwiBidvest Wits noThabo Ntete obedlalela iMamelodi Sundowns. Kwiveki ephelileyo, iChippa 
United ibiyinxalenye yeMaize Cup ebidlalelwa kwiphondo laseMntla Ntshona – apho ibethwe khona yiFree State Stars ngamapenela.
Umdlali onjengoMorrison uza kuyinceda kwicala lamagowuli iChippa United edlale kakuhle nakwiveki ephelileyo – kodwa engakwazanga ukufaka 
amagowuli. USangweni ubuyela ekhaya emva kokuba izinto zingamhambelanga kakuhle kwiPirates kwisizini egqithileyo aphazanyiswe kuyo 
nakukonzakala. UThabo Matlaba, ngaphandle kwamathandabuzo, ungumdlali osezingeni eliphezulu. 
Uza kuyivala ngokupheleleyo indawo eshiywe nguPaseko Mako othathwe yiPirates kwinyanga ephelileyo.
UMphathiswa wamaPolisa uBheki Cele UMFANEKISO: Phill Magakoe
EKAPA: “SIZA kuthabatha amanyathelo aqatha kumapolisa enza izinto ezingalunganga. 
Asinakuthumela amapolisa ukuba ayokukhusela abantu ababuthathaka ze wona asuke abenze amaxhoba.”
Oku kuthethwe nguMphathiswa wamaPolisa uBheki Cele kwinkomfa yoonondaba, ephendula malunga nezityholo zokudlwengula ezijoliswe kwipolisa 
laseStrand-efunga esithi uza kungenelela ngokwakhe ukuze kuzaliseke ubulungisa.
Ipolisa laseStrand lityholwa ngokudlwengula owasetyhini oneminyaka engama18 okhulelweyo eStrand ngomhla wesine kweyeKhala.
Eli gqiyazana nelingenakuchazwa ngegama, lithi eli polisa lalithatha endlwini yalo laze labeka oogxa balo ababini esikhululweni phambi kokuba liqhube iveni yamapolisa liye kwindawo esecaleni nalapho lamdlwengulela khona.
Kungokunje le nkosazana ikwindawo yokhuseleko nanjengoko isoyikisela ubomi bayo emva kweso siganeko. Uthi wafaka isimangalo kwisikhululo saseLwandle. 
Eli polisa lijongene nokuziphendulela kwiqumrhu lokoluleka izimilo.
Amapolisa akhuphe isibhengezo esithi: “Lo mba (ityala lokudlwengula) uphethwe ngabakwa Independent Police Investigative Directorate (Ipid). 
Iinkcukacha zoluleko azinakubhengezwa nanjengoko ingumba ophakathi kwabaqashi nomqeshwa.”
UCele uthe:  “Sifuna ukuphelisa ukuxhatshazwa kwabesifazana ngamadoda. Akhona amapolisa alungileyo nangalunganga. 
Siza kuthabatha amanyathelo kulawo angalunganga. Ndiza kuzibandakanya kweli tyala.”
Uthe umkomishinala wamapolisa kweli phondo uKhombinkosi Jula kuza kunyanzeleka ukuba asebenze ngokukhawuleza.
Eli bhinqa lithe alikafumani nentuthuzelo.
Echaza okwamehlelayo uthe: “Amapolisa agqogqa indlu aze afumana iziyobisi, athi mandiye esikhululweni. 
Bathatha imali eyayingaphantsi kweBhayibhile. 
Baqhuba iveni yabo sisiya kwisikhululo saseLwandle baze bandicela ukuba ndilinde apho evenini.
Emva kwemizuzu embalwa kwabuya ipolisa elinye laqhuba laya kwisikhululo saseStrand. Landishiya ngaphakathi evenini. 
Labuya lathi lindisindisile ekubanjweni ngoko ke mandihlawule. 
Wathi masabelane ngesondo ndaze ndala. 
Kodwa waqhuba iveni waya kwindawo esecaleni kwisakhiwo esidala waze wandidlwengula.”
Kudibana iinkunzi zebhola ekhatywayo kumdlalo omkhulu ngomso. 
Amakhosi aza kududlana okweenkunzi zegusha neMamelodi Sundowns kumdlalo weShell Helix Ultra Cup ozakube useFNB Stadium ngentsimbi yesithathu emalanga. 
Nakubeni amatkiti omdlalo engakhawulezi nje emakhethe – kodwa abalandeli bebhola bazakube bethe ntsho amehlo koomabonakude xa kudibana amaqela amakhulu kwibhola yelizwe loMzantsi Afrika. 
Esi sisiqendu sokuqala seShell Helix Cup ethathe ithuba kwakubonakala ukuba ayizukubakho iCarling Black Label kulo nyaka ngenxa yendebe yehlabathi ebisingathwe lilizwe laseRussia. 
Omabini la maqela azakube ephethe zonke iziqwayi zawo kumdlalo wangomso – kodwa abalandeli beKaizer Chiefs bafuna ukubona into enye: uKhama Billiat ebetha iDowns.
UBilliat ugaleleke eNaturena ekuqaleni kwale nyanga. 
Ngethuba iChiefs idlala kwiMaize Cup kwiveki ephelileyo, zibonakele iintlantsi zakhe uBulliat. 
Ngomso uzakube edlala okokuqala neSundowns ayidlalele iminyaka emihlanu yonke. 
Le ndedeba yaseZimbabwe ikukhabile ukubaluleka kwakho kumdlalo wangomso ngelithi umdlalo ubaluleke kumntu wonke okwiChiefs. 
Emva kokulambatha kweChiefs iisizini ezintathu zonke – uBilliat kulindeleke enze indima ebalulekileyo xa izama ukubuyisa isidima sayo ebholeni yaseMzantsi Afrika kwisizini eqala kwinyanga ezayo. 
“Ngumdlalo omkhulu ngomso; awukho ngam umdlalo – ungeqela lonke. 
Sizimisele ukuza neziphumo ezincumisayo ukuze sibone ukuba kunxa andawoni namalungiselelo wethu phambi kwesizini entsha. 
Umdlalo uzakuba nzima – kodwa siwulindile. 
Wonke umntu wonwabile futhi sijonge umdlalo wangomso,” utshilo uBilliat ngethuba ethetha neentatheli namhlanje eGoli.
UBilliat uthethe okokuqala ngokuya kwakhe kwiChiefs nangeyona nto emtsalele eNaturena. 
“Kuyandivuyisa ukubonwa yiChiefs njengomdlali ofanele ukuyidlalela. 
Lithuba elihle kakhulu kum eli futhi nayo iChiefs liqela elikhulu. 
Kudala ndakufuna ukudlalela ebaleni eligcwele abalandeli,” utshilo uBilliat.
UBilliat uza kufumana ithuba lokuqhogana noLeonardo Castro owayegil’imikhuba naye emidlalweni ngethuba besadlalela iSundowns bobabini. 
Ngo-2016/17, bobabini noKeagan Dolly – odlalela iqela lebhola ekhatywayo laseFrance – bathiywa igama elithi ‘CBD’. 
“Ngumdlali osezingeni eliphezulu uCastro; ndingatsho ukuba bendikukhumbula ukudlala naye. 
Ndingavuya ukuba singathatha apho sayeka khona. 
Ndiyazi ukuba sikwelinye iqela kwaye nendlela esidlala ngayo ngoku inomahluko – kodwa ndicinga ukuba ikhona into esinokuyenza,” utshilo uBilliat.
UNjengele uPhathekile eqalisa ukwakha indlu yakwaDanstile
UNozibonele Danstile (55) ngomnye wabo bathe bancuma, babulela ngenxa yesikhumbuzo somhla wokuzalwa kukaNelson Mandela, kuba ufumene ikhaya.
“Enkosi bawo uMandela kuba nam nditsho ndangumntu namhlanje, ndinekhaya elanele usapho lwam, andizange ndibenendlu enefenitshala ngaphambili,” enyembezana utshilo uDanstile. 
Oku kwenzeke ngethuba amapolisa eMpuma Koloni ekhokelwe ngumKomishina wawo kwiphondo, uNjengele uLiziwe Ntshinga, enikisa ngendlu kusapho lakwaDanstile eNtabethemba ngaseWhittlesea. 
Othethe egameni lamapolisa eMpuma Koloni uKhapteni Khaya Thonjeni, uthe benza oku njengenxalenye yesikhumbuzo sokuzalwa kukabawo uNelson Mandela.
Uceba wale ndawo uNkululeko Ngcefe uzabalaze ixesha elide esebenzela ukuguqula imeko yentlalo yekhaya lakwaDanstile. 
“Ngumama uNokhaya oze kum endixelela ngemeko yeli khaya, saqalisa ukukhangela amancedo wokuba kuguqulwe imeko yeli khaya, sithethe namapolisa, abezoshishino, uluntu kunye neNtabethemba Taxi Association safumana uncedo,” ucacise watsho uNgcefe.
“Kule ndlu ibinamagumbi amabini kuphela besihlala sibalishumi elinesine, ndim nentombi yam nabazukulwana abalishumi elinesithathu, ibinetha imvula xa kunethayo apha ebusika kubanda oko begula abantwana,” uthethe watsho uDanstile.
Abantu boMzantsi Afrika bathe bhazalala kwiimbombo zone zeli lizwe bekhumbula uMandela ngokwenza izinto eziphucula intlalo yabanye abantu ingakumbi abo bahluphekayo. 
Ilali yaseNtabethemba yasungulwa ngonyaka ka1976 ngabantu besizwe samaQwathi, amaMvulane nabeSuthu ababedudulwa ngurhulumente kaMathanzima eHeshele.
Igama elithi Ntabayethemba lisuka kwintaba ezinze kanye kwinqina layo lelali. 
UVuyelwa Dyasi usisithethi sekomkhulu lamaQwathi.  
“Siyabulela kakhulu ngoncedo kweli khaya kodwa sinqwenela ukuba urhulumente asondele mpela kule ndawo, le ntaba uyibonayo yindawo eyayikade itsala abatyeleli kudala, le mizi izuza ngokuba abantu babekhapha abatyeleli abanyuka kule ntaba besuka kwihlabathi jikelele, sicela ivuselelwe lo nto,” utshilo uDyasi. 
INtabayethemba imile ngokufana twatse nentaba yetafile yaseKapa.
UNtshinga unikise ngale ndlu ephahlwe zizikhulu zamapolisa ephondo eziquka umkhomishina wamapolisa akuKomani uNjengele uPhathekile, iiNkosi noluntu ngokubanzi.
Amapolisa akuKomani ekhokelwe nguNjengene Phathekile angcolise izandla kwasekuqaleni kwalo nyaka kwiphulo lokwakhiwa kwale ndlu.
Amasandawana azimisele ukuvuka ngeKaizer Chiefs emva kokubethwa yiAS Togo-Port ngo’1-0 kumdlalo weCaf Champions League ekuqaleni kwale veki. 
IMamelodi Sundowns iza kuxikixana neChiefs kumdlalo wokuqala weShell Helix Ultra Cup ozakube useFNB Stadium ngentsimbi yesithathu emalanga namhlanje. 
IDowns iza kujonga amalungiselelo wayo kumdlalo wanamhlanje phambi kokuqala kwesizini entsha kwinyanga ezayo. 
Nakubeni iSundowns ingumgqutsu kuGroup C kwimidlalo yeChampions League  – kodwa, u-Anele Ngcongca, uthi lisekhona ithemba lokuguqula izinto kwimidlalo elandelayo. 
Uyithetha lo nto noxa iDowns isakhangela impumelelo yayo yokuqala kulo nyaka kwiChampions League.
“Icango lisavuliwe kuGroup C; lo nto isinika ithemba. 
Ukuba singayibetha iTogo-Port kumdlalo wesibini xa ize kuthi, singanamanqaku amahlanu. 
Asazi kodwa kokwenzeka ntoni phakathi kweWydad neHoroya xa zidlala eMorocco kwiveki ezayo. 
Into efunekayo kuthi kukuphumelela imidlalo – qha,” utshilo uNgcongca ethetha ne-Independent Media kule veki.
Noxa izinto zingayihambeli kakuhle iDowns kwiChampions League kulo nyaka – kodwa kulindeleke ukuba umqeqeshi wayo, uPitso Mosimane, asebenzise abadlali bakhe abafikayo abafana no-Andile Jali nabanye ukuze lithi libuyela kwiChampions League iqela lakhe, libe livavanyiwe yiChiefs.
“Umdlalo wanamhlanje ubalulekile kuthi. Kunyanzelekile sikhuphe umsindo ngokubetha iKaizer Chiefs emva kokubethwa yiTogo-Port. 
Lithuba elihle labadlali abatsha lokuzibinakalisa kubalandeli beDowns.
Umdlalo uzakuba mnandi kumaqela omabini. 
Thina kwiDowns sisoloko sidlalela ukuphumelela. 
Siza kuqinisekisa nangoku ukuba umdlalo siyawuphumelela. 
La maqela azakube edlalela le ndebe okokuqala. Sifuna ibe sithi abayiphakamisa okokuqala,” utshilo uNgcongca.
La maqela aza kuphinda ankankathane kumdlalo wokuqala wePSL kwisizini entsha ngomhla wesine kwinyanga ezayo eLoftus Versfeld Stadium. 
UNgcongca uthi lowo umdlalo uzakube unomahluko kulo wanamhlanje. 
“Umdlalo wePSL unomahluko. 
Abadlali banokuya emdlalweni wanamhlanje belumkele nokonzakala. 
Umdlalo wethu wesizini entsha ubalulekile kwaye kuya nyanzeleka iLoftus Stadium ibe yindawo esiwaxhelela kuyo amaqela,” uvale ngalo mazwi uNgcongca.
Abalandeli bebhola ekhatywayo abasondele kumashumi amahlanu amawaka bafumene umdlalo omnandi futhi babengamangqina ngethuba iMamelodi 
Sundowns iphakamisa njengeentshatsheli okokuqala indebe entsha kraca ekuthiwa yiShell Helix Ultra Cup ngenjikalanga yanamhlanje. 
Amasandawana adlale ibhola entle kakhulu abethe iKaizer Chiefs ngo’2-1 kumdlalo obuseFNB Stadium. 
Impumelelo yeDowns ibalulekile ngoba iza kuhlupheza abadlali bayo phambi kwesizini entsha ekulindeleke ivulwe ngomhla wesine kwinyanga ezayo. 
UJeremy Brockie utsazise igazi kuqala emva kokufumana ibhola ebethe ipali ebikhatywe kakuhle ngu-Anthony Laffor obebapheka ebophula abadlali beChiefs kwizigaba zozibini zomdlalo. 
UThemba Zwane, ongene kwisigaba sesibini somdlalo, ufake ibhola entle ngomzuzu wamashumi alithoba emva kokunikelwa ibhola entle nguGeorge Lebese.
Amakhosi adlale ngaphandle komqeqeshi wawo omtsha, uGiovanni Solinas, osalinde iincwadi zokusebenza kweli lizwe. 
UPatrick Mabedi, olibambela mqeqeshi, uqale mdlalo ngabadlali beChiefs abaqhelekileyo ngaphandle kukaKhama Billiat noMirwa abafike kutshanje eNaturena. 
Kwelinye icala uPitso Mosimane uqale umdlalo ngabadlali abalithoba bonke abangadlalanga ngethuba iqela lakhe libethwa yi-AS Togo-Port ekuqaleni kwale veki. 
Umdlalo wala maqela omabini ubumhle ukusukela kwisiqingatha sokuqala nakubeni iyiChiefs eqale yafumana amathuba engakwazanga ukuwasebenzisa. 
UGustavo Paez akakwazanga ukugqibezela ibhola enqumle phambi kwakhe isuka kuBilliat obeyinkathazo kwiDowns noxa ibimgadile. 
UGaston Sirino ngoyena mdlali obebalasele kwisigaba sokuqala kwiSundowns. 
Kodwa ngelishwa lakhe, akakwazanga ukugqobhoza kwiChiefs emva noxa yena no-Oupa Manyisa noSiphelele Mkhulise bebedlalela emhlabeni weChiefs ubukhulu becala. 
Kuyiwe kwixesha lokuphumla kungekho qela libhalisileyo ebhodini.
Kwisigaba sesibini iDowns ibuye inamandla futhi idlala umdlalo omhle kakhulu oya phambili kunoweChiefs ebekulindeleke yenze ngcono emva kokuphumelela iMaize Cup kwiveki ephelileyo eMntla Ntshona. 
Iinguqu ezenziwe nguMosimane zibe nalo ifuthe ngoba uLebese noZwane ngabona 
badlali abathe benza umahluko emdlalweni. UBrockie uza kulala ubuthongo obehlayo namhlanje emva kokufumana igowuli lakhe lokuqala kwiDowns 
ukusukela oko wafika kuyo ekuqaleni kwalo nyaka. Indlela edlale ngayo iChiefs isafana naleya ibidlala ngayo phantsi kukaSteve Komphela. 
Abadlali beSundowns basebenzise iimpazo azenziwe ngabadlali abafana noDaniel Cardoso no-Eric Mathoho. 
Igowuli lokubika leChiefs lifakwe nguBernard Parker kwixesha elongezelelweyo. 
USolinas unomsebenzi omkhulu wokuqinisekisa ukuba uyabalola abadlali bakhe phambi kokuqala kwesizini entsha.
Kaizer Chiefs: Khune, Mphahlele, Cardoso, Mathoho, Mirwa Katsande, Ekstein, Tshabalala, Billiat, Castro Paez.
Amalalela: Vries, Bvuma, Petersen, Moleko, Hadebe, Ngezana, Zulu, Mahlasela, Jayiya, Molangoane, Parker, Moon.
Mamelodi Sundowns: Mweene, Morena, Lakay, Bangaly, Madisha, Mohomi, Mkhulise, Manyisa, Brockie, Sirino, Laffor.
Amalalela: Ngobeni, Silva, Arendse, Zulu, Malajila, Otladisa, Sekotlong, Ngcongca, Lebese.
Nangona ephumelele uSimphiwe Khonco – kodwa uphumelele evile. 
UKhonco uphumelele ngamanqaku emva kweshumi elinambini lemijikelo ebetha uToto Landero welizwe lasePhillipines kumlo obunzima kakhulu eMthatha ngorhatya namhlanje. 
Bekungekho ndlela ingenye, uKhonco ebenyanzelekile ukuba aphumelele ngenxa yabalandeli baseMthatha abavume ingoma ukusukela kumjikelo wokuqala ukuyoqhina kowokugqibela. 
ULandero ngumdlali wamanqindi osebenzayo eqongeni – kodwa kuye kwacaca ukuba uudibene nomntu onamava namhlanje.
Kutake iintlantsi zisuka kumjikelo wokuqala phakathi kukaSimphiwe Khonco noToto Landero obekhusela itayitile ye-IBO Mini Flyweight. 
NguKhonco kodwa oyiphange ngamanqindi amahle indodana yelizwe lasePhillipines.
Ekuhambeni kwexesha kuye kwanyanzeleka ukuba uKhonco akhuphe amandla wakhe wonke ngoba uToto ebesiza phambili engxamile futhi ephosa amanqindi avakalayo. 
Kumjikeloo wesihlanu, umlo obungakacaci ukuba ungaphunyelelwa ngubani ngoba zombini iimbethimanqindi bezisebenza ngokuzimisela futhi ziphanga amanqaku.
Kuye kwafuneka ikona kaKhonco ingxole kuba bekucaca ukuba ize ngamandla imbethimanqindi yasePhillipines. 
UKhonco ebevatha kodwa naye aphose awakhe amanqindi uToto – obenamanqindi akhawulezayo. 
Ukungalwi kukaKhonco isithuba esingaphaya konyaka bekubonakala ngamanye amaxesha ngoba ebengakwazi ukumelana namanqindi akhawulezayo kaToto. 
Kumjikelo wesixhenxe ukwazile ukuhamba umhlaba othe xhaxhe uKhonco emva kokuphanyaza uToto ngamanqindi amahle.
Umjikelo wethuba ubunamandla. 
Ngowona uKhonco akwazileyo ukukhathula kwicala lamanqaku – kodwa kukho into ebegunye ngayo uLandero: kukuphisa xa ethe waxhaphazeka. 
Ebengohlukanga uToto kwiimbethi zasePhillipines ezinamandla futhi ezikhawulezayo. 
Noxa bekubonakala iimpawu zokudinwa maxa wambi – kodwa ebesilwa okwembethimanqindi eze emlweni izilungiselele. 
Ekugqibeleni uKhonco uyikhusele itayitile yakhe ityeli lesithathu. 
Itumente yamanqindi ibiququzelelwe yiLast Born Promotions.
Emva kokuphumelela ngamanqaku, uJonas Matheus, yintshatsheli entsha ye-IBO Bantamweight. 
Lo mfana waseNamibia ubethe uMakazole Tete waseMdantsane kumlo obunemijikelo elishumi elinambini kwiholo ebeligcwele qhu eWalter Sisulu University – eMthatha. 
UTete ubethwe nguMatheus ngayo yonke into. 
Indlela alwe ngayo uTete ayincumisi kwaphela. 
Ebengabonakali njengomntu ozimisele ukuphumelela okanye imbethimanqindi endala. 
Amanqindi wakhe ebesoloko ewagodlile; into ebegunye ngayo kukunyamezela izithonga zikaMatheus obekhawuleza okombane eqongeni.
UMakazole Tete noJonas Matheus (32) akukho nto bayenzileyo kumjikelo wokuqala ngamaphandle kokufundana ngokuphekuzana ngamanqindi angenamandla. Izinto zijike kumjikelo wesibini, indodana yaseNamibia ibonisile ukuba ayizanga zofeketha eMzantsi Afrika. 
Iphengulule uTete idyongwana yakwaMatheus ngamanqindi omeleleyo, imlahla ngapha nangapha – kwade kwabonakala ukuba akanalo iqhinga lokuziphindezela.
Into eye yacaca kukuba uJonas uze kuTete emazi kakuhle indlela alwa ngayo. 
UTete ulwe okomntu odiniweyo phantse kuyo yonke imijekelo. 
Abalandeli bakhe bazamile ukumkhuthaza – kodwa nakubeni kunjalo, indlela asebenze ngayo khange iphucuke. 
UJonas uphumelele umlo ngamanqaku kuyo yonke imijikelo ngoba ebekhuthele futhi oko emgcine ngokumxhola uTete obesoloko esokoneni. 
Le mbethi manqindi yasebumelwaneni iya kukhuthazeka ngakumbi emva kokubetha imbethimanqindi enamava neyaziwayo jikelele kwiqonga lamanqindi. 
UJonas uyintshatsheli emva kokuphumelela itayitile ebingenamntu.
Kwiiveki eziliqela ezidlulileyo, iPremier Soccer League yabhengeza iCape Town Stadium njengendawo ezakuthi kudlalelwe kuyo umdlalo wokugqibela weNedbank Cup. 
Isibhengezo esenziwa yiPSL saqhwatyelwa izandla nguMzantsi Afrika wonke ngoba isixeko saseKapa besingalifumani icham lokusingatha imidlalo ngokufanayo neThekwini, iPolokwane neBhayi ezixhamle amatyeli aliqela.
Yonke lo nto yeenziwa phambi kwemidlalo emibini. 
IMamelodi Sundowns yayiza kudlala neMaritzburg United – kanti yona iKaizer Chiefs yayiza kudlala neFree State Stars. 
Indlela yeDowns yayithande ukucaca kwicala lendebe yePSL – kanti yona iChiefs yayinethemba lokuzixolisa ngeNedbank. 
Wonke umntu wayenethemba lokubona umdlalo omkhulu; ophakathi kweChiefs neSundowns – eKapa. 
Kungenjalo, elinye phakathi kwamaqela amakhulu lidlale nelinye phakathi kwala mabini (Andiwadeleli). 
Wathi ke akujonga indlela athelekiswa ngayo amaqela kwiNedbank – uLunga Adams wabona ngokufanayo nabanye abantu wade wenza isithembiso esikhulu kakhulu. 
Ufana nje nenkukhu esikwe umlomo ngoku, uthe cwaka emva kokuthi ukuba ibala aligcwelanga ngabalandeli bebhola, uza kuhambaze esidlangalaleni abonwe ngabantu.
Zange kwenzeke ngokomnqweno wakhe. 
Abantu abangena ebaleni baphakathi kweshumi neshumi elinesibhozo lamawaka (10 000 – 18 000). 
Inani lalilihle lona – kodwa ke yayingesiso nesiqingatha senani elimumathwa yiCape Town Stadium. 
Into endifuna ukuyithetha kukuba uLunga Adams wonganyelwa yimincili. 
Wena ke Bra’Vuyani “VJ” Joni awukwazi ukuyivumela into embi kangaka yenzeke. 
Uyakuba nesono. 
Ukuba uLunga angayekwa ahambe ze eKapa lo nto iyakuthetha ukuthi kwakuma kwanto ngoba yindoda eyaziwayo futhi ethanda ukubancitha abanye abantu. 
Ndimcelela uxolo kubalandeli bebhola. 
Isithembiso awasenzayo wasenza enethemba lokuba iChiefs neSundowns zakuhlangabezana nomnqweno wakhe ngoba zizo ezinomtsalane ebantwini. 
Makugxekwe iChiefs neSundowns! 
Ukuba uyayekwa uLungas antswayize esidlangalaleni, kwakufuneka umnike ikhefu ngoba ebantwini baza kukhwela phezu kwakhe (Ha ha ha..kufanalekile).
Ndiyacinga ukuba la genge ayihlasela kweza zikroxo zaseLokishini iya kuphuma yonke – kanti kwelinye icala, naba wabashiya belila bakuxhelelwa exhukwana. 
Ndiyacela ke Mhleli weSoccer Laduma nabaphathi bakho, khanimxolele okanye nimxolisele ephepheni uLunga kwiveki ezayo. 
Ndivile ukuba kukho inkampani eseyibeke imali bucaala, ilungiselela umhla omkhulu. 
Ha ha ha…kodwa noxa ndinozisi nje, ndiyarhalela umbona eminciza kwezo zitalato zaseKapa.
Oneshumi elinesibhozo ubanjwe kwikhaya lakhe kwilali yaseBukwini eNgqeleni. 
Ngokwengxelo ephuma kwisithethi samapolisa aseMthatha uKapteni Dineo Koena, amapolisa ebesenza iphulo lawo likagqogqa kula mmandla nalapho bafike kwikhaya lale ntwazana kukho intsangu exabisa amawaka alishumi eerandi (R10 000).
Intwazana kulindeleke ukuba ivele phambi kwenkundla yamatyala eNgqeleni ngoMvulo.
Kusenjalo, ngamagqiyazana amabini, anamashumi amabini anesine ubudala, athe abanjwa ngamapolisa ala mmandla emva kokubhaqwa exabana 
ngentsangu kwilali iTranswilger eLady Grey ngoLwesine.
Inkumanda yamapolisa uBrigadier Xakavu usikhalimele esi senzo, esithi inani lokusetyenziswa kweziyobisi eTranswilger liphezulu ingakumbi lulutsha, esithi oko kufuna ukuqwalaselwa.
INGXABANO evuke emva kokungavisisani ngendlela emayilandelwe ngethuba kuxhelwa ihagu kumzi othile kuMahasana kuGatyana ngoLwesihlanu ikhokelele ekuhlatyweni kwenkwenkwe yabhubha.
Isithethi samapolisa akuGatyana uKapteni Jackson Manatha uthi le nkwenkwe, eneminyaka engamashumi amabini anesihlanu (25), ifike kulo mzi yabe sele ifuna ukukhokela ekuxhelweni kwale hagu.
“Iqale apho ingxabano. [Le nkwenkwe iswelekileyo] ikhuphe imela, ze nale nkwenkwe [ibanjiweyo], eneminyaka elishumi elinesithoba (19), yakhupha eyayo imela, yahlaba le nkwenkwe eneminyaka engamashumi amabini anesihlanu yabhubha,” kutsho uManatha.
UManatha uthi le nkwenkwe, eneminyaka elishumi elinesithoba (19), ibanjiwe emva koko yabekwa ityala lokubulala.
Umrhanelwa kulindeleke ukuba avele phambi kwenkundla kamantyi wakuGatyana ngoMvulo.
IPOLISA elidubule labulala umfazi kumarhe esikhwele, libanjiwe ngoogxa balo kulandela isehlo esimasikizi sokudubula le nkosikazi kwisikolo iVoorpos Primary eCambridge eMonti ngoLwesihlanu.
Ngokwengxelo ephuma kwisithethi samapolisa ephondo uKapteni Khaya Tonjeni eli polisa, elikwibakala lobuConstable, belisebenza kumapolisa aseKidds Beach.
Iingxelo zithi eli polisa lithulule ngeembumbulu kwimoto ebiqhutywa ngunkosikazi walo. 
Iingxelo ezingakhange ziqinisekiswe ngamapolisa zithi, eli polisa likonzakalise indoda ekutyholwa ukuba ibincuma nonkosikazi walo.
UMkomishinala wamapolisa ephondo eNjengele (Lt General) Liziwe Ntshinga uthi siyothusa esi sehlo.
“Sidlulisa amazwi ovelwano kulowo uphulukene nobomi, sikwenza oko ngokugxeka esi sehlo. 
Amalungu ethu makafunde ukuthetha namalungu awo osapho, iinkonzo okanye abazali xa befumana iingxaki kubomi babucala,” utshilo uNtshinga.
Eli polisa lichaphazekileyo liza kuvela enkundleni yaseMonti ngoMvulo ngamatyala okubulala.
IiNkosi zohlanga lwamaKhoi namaSan zimemelela ukuba sibizwe ngoCliffy Brown isikhululo senqwelomoya saseMonti nanjengoko kuxoxwa kuzwelonke malunga noku. 
Ezi Nkosi zithi uCliffy Brown wayelijoni loMkhonto weSizwe elaqeqeshwa nguChris Hani, eyinzalelwane yedolophu yaseMonti.
Okhokele eli gqiza lezi Nkosi uCarman Daniels uthi uBrown liqhawe lesizwe samaKhoi namaSan esazinikela ukulwela inkululeko yeli.
“Wayengumfundi eJohn Basil apha eMonti, waza wayakuzimanya noMkhonto weSizwe esilwela inkululeko, ngoko sinqwenela ukuba anikwe imbeko naye njengabanye abalwele inkululeko, masithiywe ngaye esi sikhululo,” uthethe watsho uDaniel. 
Eli gqiza leeNkosi zamaKhoi namaSan bezizimase umbhiyozo wombutho weeNkosi iContralesa ePhumlani eMonti.
UBrown wabanjwa wavalelwa eThekwini ngenxa yenxaxheba yakhe kwimigushuzo eyahlukeneyo yoMkhonto weSizwe, wabhubhela ezandleni zamapolisa engcinezelo.
“Ngomhla wesithandathu kule yeSilimela sisifakile isiphakamiso sethu sokuba sithiywe ngaye esi sikhululo, sikwamemelela ukuba esaseBhayi sithiywe ngoDavid Stuurman,” utshilo uDaniels.
Uthi banethemba lenkxaso evela kumbutho weeNkosi iContralesa eMonti nakwiMpuma Koloni.
Urhulumente kazwelonke uvule inyoba yokuba uluntu luze ngaphambili namagama ekunokuthiywa ngawo izikhululo zeenqwelomoya eziquka esaseBhayi, Kapa, Monti, Kimberly nezinye. 
“Uluntu lwesizwe samaKhoi namaSan sidlale indima enkulu ukulwela inkululeko yoMzantsi Afrika nanjengabanikazi bokuqala belizwe loMzantsi Afrika,” uthethe watsho uDaniel.
Ukanti usihlalo weContralesa eMonti uNkosi Mthuthuzeli Makinana uthi ukuthiywa kwesi sikhululo ngumcimbi osafuna ingxoxo.
“Kumele ukuba singuContralesa simeme intlanganiso neKumkani ezamaXhosa kunye nezamaKhoi namaSan sixoxe banzi lo mcimbi wokuthiywa kwezi zikhululo,” uthethe watsho uMakinana. 
Kumdlalo wokugqibela kuzakube kukho amaqela amabini, indebe nemizuzu engamashumi alithoba. 
Asithandabuzi ngoba sidlala ngokubambisana thina sonke – yinto esixhathise ngayo leyo. 
Sizimisele ukwenza konke okusemandleni wethu ukuze siphumelele,” utshilo uPogbba.
ICroatia ifuna ukubuyisa izitya ngoba yabethwa yiFrance ngo’98 – unyaka iFrance eyaphinda yathatha ngawo indebe yehlabathi elizweni layo. 
Kwangaxeshanye, iCroatia izakube ifuna iphumelela indebe yehlabathi okokuqala. 
UPogba uthi abazukwenza mpazamo yokubeka iliso [labo] kuLuka Modric yedwa ngoba kukho abanye abadlali abayingozi abafana noMario Mundzukic, u-Ivan Rakitic no-Ivan Perisic. 
“Sinaso isicwangciso sethu salo mdlalo,” uvale ngalo mazwi uPogba.
Nokuba kuphumelela eliphi na ilizwe phakathi kweCroatia neFrance ngentsimbi yesihlanu emalanga eLuzhniki Stadium – kodwa kukho umntu ongasozwe alityalwe ngabalandeli bebhola ekhatywayo kwindebe yehlabathi yalo nyaka. 
Lowo mdlali ngumtshini ozitshintshayo, umavula nokuba kuvaliwe – uLuka Modric. 
Le ndedeba (32) ngumdlali ophume izandla kwibhola ekhatywayo futhi owenze indima enkulu kakhulu kwimimdlalo yelizwe layo eRussia –  apho imizamo yayo iqinisekise ukuba iqela lonke lidlala libambisene, ngokuzimisela okukhulu futhi liyaphumelela ngamaxesha onke. 
Ibingengomsebenzi olula konke konke – kodwa ngoba nguLuka Modric, umdlali weReal Madrid yaseSpain owafumena amava ukusukela kwiitumente adlale kuzo ukusukela ngo-2006 (eGermany) eyalandelwe yebiseBrazil ngo-2014 emva kokungakwazi kweCroatia ukuza eMzantsi Afrika ngo-2010 – izinto ziye zenzeka.
Kwimidlalo emithandathu edlalwe yiCroatia kwindebe yehlabathi ka-2018 eseRussia, uLuka Modric ufumene amawonga amatyeli amathathu, kuloo midlalo ufake amagowuli amabini. 
Lo nto uchaza ngokuthe ngqo indoda ezinikeleyo emsebenzini wayo nesoloko iqinisekisa ukuba ilizwe layo lifumana iziphumo ezincumisayo. 
Omnye wemidlalo awaziqaqambisa kuwo uModric ubuphakathi kwelizwe lakhe ne-Argentina (kwiiveki ezimbalwa ezidlulileyo) ekwakucingwa ukuba iya kuhamba iphakamisele phezulu indebe yehlabathi ngenxa yabadlali abadumileyo eye nabo eRussia abafana noMessi no-Aguero. 
Kuloo mdlalo, uModric wafaka igowuli elihle – zatsho zohlukana izimvo neembono zabantu ngoyena mdlali oyakuthi athathe iwonga eliphambili lomdlali oqaqambileyo kwindebe yehlabathi.
Ayilotyeli lokuqala uModric esiya kwindebe yehlabathi enethemba lokuthatha iCroatia ayibeke endaweni ephezulu – kodwa kulo unyaka, ithemba likhona futhi liqinile kunangaphambili ngoba namhlanje kukokuqala ibandakanyeka kumdlalo wokugqibela kwindebe yehlabathi. 
Ngo-2014, uModric wayengumdlali oselula, kangangokuba wadlala kwimidlalo nje emibini phambi kokubethwa kwelizwe lakhe yiMexico ngo’3-1 lingahambanga mgama omde xa kuthelekiswa nendlela eliqhube ngayo kulo nyaka. 
“Iinkumbulo zam ngokwenzeka eBrazil azimnandanga. 
Zange ndidlale kakuhle. 
Mhlawumbi ndabethwa kukudinwa emva kwesizini eyayinde. 
Ngoku xa ndijonga iitumente endidlale kuzo; ndiye ndibone indlela embi endadlala ngayo kuzo,” ucatshulwe ethetha loo mazwi uModric yiFourFourTwo Magazine.
Ekukhuleni kwakhe, igama lakwaModric lalingadumanga kwaye wakhula nzima ngoba yena nabazali bakhe kwanyanzeleka ukuba bangcucalaze ngenxa yodushe okanye iimfazwe ezazidlakaza iCroatia kwimizamo yayo yokufumana inkululeko. 
Usapho lakwaModric lwafudukela embindini weYurophu kwindawo ekuthiwa yiZadar. 
Kulapho kanye le ndedeba edlalela iqela elikhulu kwihlabathi iReal Madrid nesecicini lokuphumelela indebe yehlabathi eyaqala khona ukukhaba ibhola ezitalatweni. 
“Sasihlala sisoyika – yeyona nto endiyikhumbulayo leyo. 
Kwakusoloko kusitsho izithonga zeziqhushumbisi nezigcayiseli ezintabeni zendawo esasihlala kuyo. 
Ngamanye amaxesha ezo zinto zazisiwela endaweni esasidlala kuyo. 
Ibhola ekhatywayo yeyona nto eyayisilibalisa ekwenzekayo ebomini bethu,” utshilo umqeqeshi weNK Zadar, uTomislav Basic, owayengumqeqeshi 
kaModric eselula kwinqubo kamabonakude kutshanje.
ICroatia lilizwe elincinane, elinabantu abakwizigidi ezine nesiqingatha qha (4.5 million) – kodwa abadlali balo, abaquka uLuka Modric, bazimisele ukulibeka endaweni entle phakathi kwezizwe namhlanje. 
Ukudlala neFrance yinto ezakuba nzima kakhulu kwiCroatia – kodwa ingayifumana impumelelo ukuba ikwazile ukudlala ngendlela yayo yesiqhelo. 
Kutshanje iCroatia ibethe iNgilane ngo’2-1 neRussia ngokulandeleana. 
Ukubetha iNgilane yenye yezinto ezibangele uModric noogxa bakhe babe kwindawo abakuyo namhlanje kuba besithi zange bayithande indlela abajongelwa phantsi ngayo ngamajelo endaba nabantu baseNgilane. 
“Iintatheli zaseNgilane beziyijongela phantsi iCroatia. 
Sazixelela ukuba sakubona ukuba ngoobani abaza kudinwa kuqala.  
Umdlalo sawuphumelela – kodwa kwakufunale ukuba siwusonge kwakwimizuzu engamashumi alithoba,” watsho uModric kwiintatheli emva kokuba ilizwe lakhe libethe iNgilane.
Inkokheli yeEFF uJulius Malema ithetha eDuncan Village eMonti Umfanekiso: Bheki Radebe.
INKOKHELI yeEFF uJulius Malema ukhwele ezehlela kobesakuba nguMongameli weli uJacob Zuma esithi lo mbutho uza kwenza konke okusemandleni ukuqinisekisa ukuba uZuma uyazibhatalela kumatyala obuqhophololo atyatyekwa wona.
UMalema ebethetha nabahlali baseDuncan Village, ngakwiPosi yale lokishi, ngenjikalanga yangoMvulo ngethuba lo mbutho ububambe umsitho wokuhlakulela usuku lwangoMgqibelo eSisa Dukashe Stadium eMdantsane apho uza kube ubhiyozela ukugqiba iminyaka emihlanu wasekwayo.
Yinkungula yamakhulu ngamakhulu wabahlali abathe babuthelana ukuza kumamela uMalema.
UMalema uthi le mali ichithwa ngumbuso ekuhlawuleleni amagqwetha kaZuma, bekufanele ukuba ichithwa ekuphuhliseni ubomi babo bahlelelekileyo.
“UZuma uqalile kwakhona. Bathi uZuma uqesha amagqwetha ngamatyala akhe, futhi [la magqwetha] aza kubhatalwa [ngabemmi beli]. La magqwetha kaZuma atyabula abemmi beli iR150 000 ngosuku.
“Ngoku ke ngoku iEFF ithathe lo mba yawusa enkundleni, kuba asinakubhatalela le ndoda. Le ndoda sisaphulimthetho,” utshilo uMalema.
“Le R150 000, mayize apha eDuncan Village yakhele abantu abahlelekileyo izindlu. 
Sidiniwe nguZuma, onentloko engathi yiButternut.
Asokuze sibhatalele uZuma lonke nje ixesha.
“UZuma sele enepomakazi eNkandla, kodwa usafuna okuninzi kuthi. Mayiphele le nto,” kutsho uMalema.
Sinekliniki engakhathaliyo apha ePhakamisa kwaye ndiyacela uceba nekomiti yakhe bangenelele benesebe lezempilo, kuba zona izithuba azide ziqeshelwe apha kule yethu ikliniki kwaye lo nto ibangela unxunguphalo kuthi bahlali!- Mnu DM Sigonyela, Ward 25.
Abahlali kuvavanyozimvo ngomhlaba eMthatha eMpuma Koloni
NGAMASHUMI alithoba eepesenti abahlali abavakalise ukungamthembi urhulumente kumcimbi wokwabiwa komhlaba ngethuba kuvavanywa izimvo eKomani. 
Uninzi kubo lukhomba iinkqubo ezibonakalayo zikarhulumente besithi zifile ngenxa yobuqhophololo beenkokheli zopolitiko namagosa karhulumente.
UMthuthuzeli Mtshiselwa ngowaseShilow eWhittlesea, le yenye yeendawo ezinamadabi omhlaba acacileyo phantsi kweeNkosi ezahlukeneyo.
 “Asiwathembi la madoda akwarhulumente, mazenziwe iinguqu kweli solotya, kodwa ingenziwa impazamo yokuba babenegunya lokwaba umhlaba, umhlaba mawunikwe iiKumkani neeNkosi zisabele umhlaba wethu,” uthethe watsho uMtshiselwa.
Kwiholo ibizele imi ngeembambo ngabantu abamnyama nabamhlophe, zimbini izimvo ebeziphambili. 
UGqr Pieter Prinsloo ongumnikazi weefama ezintathu eKomani, okwanendawo yokuxhela iinkomo ngesininzi ngosuku ngalunye, yena uthethe wathi.
“Siyayihlonipha le yokuba ngenene kukho imfuneko yokuba umhlaba wabiwe ngokutsha, kodwa kukho umhlaba ovelisa imisebenzi nokutya ngoku sithethayo, nithini ngawo, nifuna umhlaba, niza kutya umhlaba, asiwuxhasi thina umbono wenguqu kweli solotya,”utshilo uPrinsloo.
UNokuzola Ntlemeza waseSterkspuit uthi abanakuphinda bavume ukuqhathwa ziinkokheli zopolitiko ngokuba zithathe umhlaba kwakho, umhlaba mawunikwe iiKumkani.
“Siyaboyika aba tata bakwarhulumente, bahambela phezulu kulo mcimbi womhlaba, sinamava angekho mahle ngabo, mazenziwe zona iinguqu kwisolotya, kodwa umhlaba mawubuyele eziKumkanini zethu, ziwulawule zisabele ngokweeNkosi zethu,” utshilo. 
Igqala lomzabalazo phantsi kombutho wePAC uMpolose Mangqangwana, uxelele loo nginginya ukuba bengumbutho wePAC bakholelwa ukuba olu hlobo uza kuthathwa ngalo umhlaba lungamfaka engxakini urhulumente. 
“Xa usithi uyayihlutha into emntwini uthetha ukuba, uyavuma ukuba ibiyeyakhe, wena uyayithatha ngoku, awuzange ube ngowabelungu umhlaba waseAzania, ngumhlaba wethu lo mawuze kuthi,” utshilo.
Abahlali abe bezimase olu vavanyozimvo eKomani bebephuma kuzo zonke iingqingqi zoMasipala weSithili saseChris Hani. 
IiNkosi eziphuma kumaQwathi eNgcobo naseHewu,kubaThembu baseRhode, kuMandungwane kaNdarhala amaGcina kaMpangele nezinye izizwe.
Abahlali baseGwatyu ngaseKomani bafumene ithuba lokubhentsisa amahlazo angokuthathwa komhlaba wabo ngamagosa aphezulu karhulumente.
UNolizwe Mente utyhola uMphathiswa uGugile Nkwinti ngokubangumzekelo wabo bathatha umhlaba ngobuqhophololo.
“Kwiifama ezisibhozo esixoxa ngazo phaya eGwatyu ngoku, uGugile Nkwinti unayo ifama, ningakulinge nithathe umhlaba ebelungwini kanti nifuna ukwenza obu buqhophololo sinazi ngabo, sishiyeke thina sityiwa yindlala apha, yekani umhlaba kwiiKumkani neeNkosi zisabele ngokuhlala kwethu, nina yenzani nje inguqu kwisolotya nibuye umva, zithembakele iiKumkani neeNkosi kunani,” uthethe watsho uMente.
Kuthe kanti abezi abadlali ababini kwabathathu ekwaqhayiswa ngabo yiChippa United kwiveki ephelileyo. 
IChippa United yakhupha ingxelo ebhaliweyo ethi ityikitye uThamsanqa Sangweni, uBernard Morrison noThabo Matlaba abasuka kwi-Orlando Pirates. 
Ezo ndaba zamkelwa ngovuyo olukhulu ngabalandeli beChippa United – kodwa ekuhambeni kweentsuku, kuye kwacaca okokuba umbandela wabadlali ababini awukagqitywa ncam. 
Iindaba ezivakaleyo emva koko zithi uMatlaba uthe uxolele ukuhlala kwiPirates, alwele indawo yakhe kunokuya kwiChippa United. 
Kwelinye icala, uMorrison uyikhanyele eyokuya kwakhe kwiChippa.
Emva kokuthi cwaka kweChippa nePirates ngalo mba wabadlali ababini ixesha elide, namhlanje kuthe gqi into ethi uMnumzana uSiviwe Mpengesi wathetha naba badlali babini – kangangokuba wade wanika uMorrison imali engamashumi amabini anesine amawaka erandi (R24 000). 
Kuthe kwakucaca okokuba lo mdlali akafuni ukuza kwiChippa, uMpengesi uthe makabuye imali yakhe. 
Nayo iPirates ikhuphe ingcaciso ngokwenzekileyo ngaba badlali ababini.
“Isivumelwano ebesibandakanya uThabo Matlaba asisekho emva kokuba sibambe iingxoxo ngokuya kukaMorrison noThamsanqa Sangweni kwiChippa United. 
Singatsho ukuba kubekhona utshintshiselwano ngemali phakathi kukaMorrison noMnumzana uMpengesi,” itshilo iPirates namhlanje.
UMatlaba akayi kwiChippa kwaye kubonakala ngathi uMorrison uncwase ukuyozama phesheya kolwandle kunokuya kwiqela laseBhayi.
Umphathi weXaba Promotions, u-Ayanda Matiti, uthi konke kume ngommo phambi kwetumente yamanqindi ngomso. 
Zikulungele ukukhwela eqongeni iimbethimanqindi ekulindeleke zixhimfane kwitumente yeXaba Promotions and Events kwitumente ezakuba se-ICC ngentsimbi yesixhenxe ngomso. 
Oku kubhengezwe ngumongameli weXPE, uMnu. Ayanda Matiti, emva koxilongo olwenziwe ngugqirha Zondi kwimbethi manqindi ezisibhozo eziza kulwela intshinga zehlabathi e-Osner Hotel. 
“Zigaleleke ngomvulo zonke iimbethi manqindi zangaphandle.
Ugqirha uzilolongile zonke zikulungele ukukhwela ukulwa ngolwesihlanu,” uMatiti utshilo.
Le ndedeba ithi iyakuba ngumbono omhle ukuba iimbethimanqindi zeli lizwe zingaphumelela zonke kwimilo yentshinga zehlabathi. 
“Iyakuba sisipho esihle kakhulu kuMongameli wokuqala ontshundu utata uNelson Mandela ukuba zinokuphumelela zonke ezi mbethimanqindi zalapha eMzantsi Afrika zilwela,” utshilo uMatiti.
Intshatsheli ye-IBO, uGideon Buthelezi, oyenye yeembethimanqindi eziqabela eqongeni ngomso – ithi iqinisekile ngempumelelo. 
“Ndimbukele uLucus Fernandez yaye ndizibonile iimpazamo zakhe. 
Ndiqinisekile ukuba ndiyika kuyikhusela ngempumelelo intshinga yam,” utshilo uButhelezi.
Umceli mngeni kwintshinga kaButhelezi uLucas Fernandez wase-Argentina uthi akukho mehluko omngako phakathi kwelizwe lakhe noMzantsi Afrika. 
“Akukho mehluko mngako ngokwesimo sezulu kula mazwe mabini. 
Ndikhe ndayibukela imifanekiso bhanya-bhanya yemilo kaButhelezi, noko akayombethimanqindi enobungozi kakhulu. 
Ndiza kuwuphumelela umlo,” utshilo uFernandez.
Imbethimanqindi yasePhilipine, uRene Dacquel, uza kunyathalana ngeentupha noYanga Sigqibo waseZiphunzane kumlo weWBC International enganamntu, ithi inqwenela ukulingqengisa ngophotho eli tyendyana. 
“Ndikhe ndazinika ithuba ndabukela imilo yakhe; uyimbethi manqindi ekhawulezayo. 
Ndifuna ukumngqengqisa ngophotho, kodwa ukuba akwenzeki oko – ndakuzama kangangoko ndinako ukuqokelela amanqaku aza kundiphumelelisa lo mlo,” utshilo uDacquel.
OkaSigqibo ukholelwa kwelokuba ukubamde kwakhe kuDacquel ngesithomo kuza kuwenzela lula umlo. 
“Ndimbukele lo mfana. 
Yimbethimanqindi ethanda ukusebenzisa amandla. 
Into endiqonda ukuba iza kundinceda kukuba mfitshane. 
Ndiza kusebenza ngalo nto,” utshilo uSigqibo.
Eminye imilo yentshinga zehlabathi iquka oka Ntlantla Ngamntwini uqubisana no-Ulises Lara waseMexico kwiWBA international enganamntu; u-Uyanda Nongogo ungquzulana no-Aziz Uliza kumlo we-IBF Youth.
Abantu bebhiyozela iminyaka emihlanu yeEFF eSisa Dukashe Stadium eMonti UMFANEKISO: ABONGILE GINYA
UZUKISA Ngxishe waseChicken Farm ngaseMdantsane wazalwa ekhubazekile, nto leyo eyambangela ukuba ahambe ngesitulo esinamavili (wheelchair) ubomi bakhe bonke, kwaye uthi urhulumente okhokelwa yiANC eMpuma Koloni “usilele” ekuqwalaseleni iingxaki zabo bakhubazekileyo.
“Ndihlala egalini (etyotyombeni), ubomi bunzima! Kwizindlu endandithe ndaxhwarha kuzo, ndaye ndagxothwa ngabaninizo. 
Inye into endiyifuna kwiEFF! Yindlu!
“Ndinethemba lokuba iEFF iza kulifezekisa iphupha lam lokuhlala endlini hayi egalini,” utshilo uNgxishe encokolela I’solezwe lesiXhosa eSisa Dukashe ngoMgqibelo, apho iEFF ibhiyozela iminyaka emihlanu.
Isithethi seEFF kuzwelonke uMbuyiseni Ndlozi uthi lo mbutho wasekelwa iimpula zikalujaca ezifana noNgxishe.
“Lo mbutho ngowabantu abahlelelekileyo abafana nabasebenzi abetha amafutha kwiigaraji, abasebenza emakhitshini kwanabantu abangakhathalelwanga ngurhulumente,” utshilo uNdlozi.
UZondeni Sobukwe nonyana wakhe uDini Sobukwe kunye nabasebenzi basesibhedlele kulo nyaka uphelileyo ngethuba ephuma esibhedlele eMidlands Hospital eRhafu UMFANEKISO: SIYANDA JANTJIES
UZONDENI Sobukhwe oyinkosikazi kaNjingalwazi  Robert Mangaliso Sobukhwe, ubhiyozele umhla wokuzalwa kwakhe elele ngandletyananye kwisibhedlele iMidland eRhafu. 
Ingxelo yekhaya lakwaSobukhwe,  ithi le ngwevukazi eminyaka ingamashumi alithoba ananye ingene esibhedlele kwiveki ephelileyo ngenxa yokungabinamandla. 
Intombi kaSobukhwe engumafungwashe, uMiliswa Sobukhwe,  uthi mdala umama wakhe. 
“Ukugula kwakhe sele kuhamba nobudala, kuba nangoku uthe akufika esibhedlele wafumana uncedo waphinda wanamandla kwakhona, ayikho eyona nto icacileyo ichazwa ngoogqirha,” ucacise watsho uMilisa. 
Esona sipho simvuyise kakhulu umama uSobukhwe kukuhanjelwa ngamagqala kaPoqo elandelelana kwikhaya lakhe eRhafu. 
“Kule veki iphelileyo phambi kokuba angene esibhedlele ebehanjelwe ngutata uJohnson Mlambo ehamba nosapho lwakhe, uvuye kakhulu emva koko,” utsho uMilisa.
UJohnson Mlambo uchithe iveki yonke kwikhaya lakwaSobukhwe. 
Lo kaMlambo yenye yamadoda achithe iminyaka engaphezu kweshumi eRoben Island eKapa.
Ngentsasa yayizolo,  uMam’  uZondeni  wothuswe kukubona igqala likaPoqo uMpolose Mangqangwana engena kwingumbi lakhe esibhedlele. 
Ecacisa ngotyelelo lwakhe uMangqangwana uthe. 
“Lo ngumama wokugqibela esisele naye kubantu abasifundisa ngePAC  ngethuba sivalelwe eRoben Island, ngomnye obe sihambela phaya esixelela izinto eziqhubeka apha ngaphandle kwentolongo,” utshilo uMangqangwana. 
Bengavumi ukuba athethe abantwana bakhe,  umama uSobukhwe ukuphikisile oku. 
“Ngabantwana bakaMangi aba, ngoko ke ngabantwana bam ooMangqangwana aba, andizange ndibenawo umhla wokuzalwa ofana nalo, ndiyabulela kubo bonke, ngento yonke,” uthethe watsho uMam’ uZondeni. 
Uthi ukruqukile zipilisi neenaliti zasesibhedlele.
UMam’ uSobukhwe unikwe enye yeembasa eziphezulu kurhulumente weli ekunye neJaji edla umhlalaphantsi uDikgang Moseneke, oku kusemva kokuba ulutsha lwePAC lanyanzelisa ukuba igama lakhe liqwalaselwe.
Igqalakazi leAPLA, uSombu Majola-Tshabalala ube phakathi kwabo bebephahle uZondeni Sobukhwe phezu kwebhedi yakhe kwisibhedlele iMidlands eRhafu.
Le nkosikazi yazimanya ngeqhina lomtshato noNjingalwazi uMangaliso Sobukhwe emva kokuba bathi badibana eDikeni ngeminyaka yoo1940. Balizwa ngabantwana abaquka uMilisa, Dinilesizwe, amawele uDedani noDalindyebo emtshatweni wabo.
Inkokheli yeEFF uJulius Malema ekunye namanye amalungu alo mbutho eSisa Dukashe Stadium eMdantsane UMFANEKISO: ABONGILE GINYA
XA ubani esebenzisa isiyobisi iWhoonga, lo nto ithetha ukuba uyawoyika amanzi – akahlambi – into engafunwayo yiEFF.
“KwiEFF sifuna imbeko nocwangco ukuze silungele ukukhokela urhulumente. 
Amanxila asiwafuni. 
Abo babetyalwe ukuze badungadunge lo mbutho sele sabagxotha. 
Abasatshayi neNyaope, batshaya iWhoonga futhi bayawoyika amanzi (abahlambi),” itshilo inkokeli yeEFF uJulius Malema ethetha nabaxhasi kwanabalandeli balo mbutho eSisa Dukashe Stadium, eMdantsane, ngoMgqibelo.
Ngamawaka ngamawaka eEFF athe abuthelana kweli bala ukuza kubhiyozela iminyaka emihlanu wasekwayo lo mbutho.
UMalema uthi iEFF ngumbutho oza kungena kurhulumente kunyaka ozayo, ethanda engathandi ubani, nokuba zinjani iziphumo zonyulo.
“Singumbutho oza kuba seburhulumenteni, nokuba uthini umntu. 
Nokuba senza urhulumente wenkazathi okanye senza kanjani kodwa siza kube sikurhulumente kunyaka ozayo,” utshilo uMalema.
Uyalele amalungu alo mbutho ukuba asebenze nzima, eqinisekisa ukuba wonke umzi kweli lizwe ufumana ivoti yeEFF.
UMalema ukwakhwele ezehlela kumasipala waseBuffalo City esithi ugcwele abarhwaphilizi kwanamagosa “afuna ukulala namakhosikazi aselula ukuze awaqashe.”
“Ixabiso lokuthenga umbane lixhome kakhulu eBuffalo City kuba lo masipala ufuna ukunyusa ingxowamali yekhabatiso lobuMetro [umasipala ombaxa]. 
Phantsi kweEFF, abantu abarhola indodla baza kufumana umbane namanzi asimahla,” kuthembisa uMalema.
UMongameli weUDM uBantu Holomisa obe zimase lo msitho, uqhwabele izandla iEFF, esithi ukufika kwayo kuyitshintshile ipolitiki yeli.
IBALI elothusayo lokubiwa kwemoto, inabantwana ababini ngaphakathi, liphele ngesenzo esingaqhelekanga sobubele.
Umgulukudu waseMthatha usikwe yimfesana xeshikweni esiba imoto enabantwana ababini ngaphakathi. 
Aba bantwana babini; inkwenkwana eneminyaka elishumi kunye nentombi eneminyaka emithandathu bebesendleleni eya esikolweni nonina oneminyaka engamashumi amahlanu anesine, ngethuba usuku lwabo luthatha inguqu engalindelekanga.
Okokuqala unina utshayise umhambi-nyawo. 
Isithethi samapolisa uDineo Koena uthe: “Eli nina litshayise intombazana eneminyaka elishumi elinesithathu ngecala emveni kwentsimbi yesixhenxe kusasa, kwindlela uR61 ephakathi koMthatha neNgcobo.”
Okwesibini, lithe eli nina lisamokamokana nesimo salo mhambi-nyawo, nelimgilise wophuka umlenze, kwafika indoda engaziwayo yangena kwimoto le, yemka nayo inabantwana ababini ngaphakathi. 
UKoena uthi: “Umrhanelwa uye wabohlisa eDikolina, kwilokishi yaseChris Hani aba bantwana. Wabapha iR20 umntana ngamnye, wabayalela ukuba baye esikolweni.”
UKoena uthe esisithuthi simhlophe, siluhlobo lwe-hatchback yakwaHyundai sifumaneke emveni kweeyure ezintathu, singenamonakalo kuTsolo.
UKoena uthe umrhanelwa usagcwele amathafa. 
“Sibongoza nabani na onolwazi aze ngaphambili!” kutsho amapolisa.
Abafundi besikolo iSt Matthews kuQoboqobo beyalelwa ukuba bagoduke emva kokuhlanza notyatyazo UMFANEKISO: BHEKI RADEBE
ABAFUNDI besikolo iSt Matthews kuQoboqobo bayalelwe ukuba basishiye isikolo kule veki emva kokungeniswa kwenkungula yabafundi esikolweni bekreqwa sisisu kwinto ekholeleka ukuba ibangelwe ngamanzi anentsholongwane.
Iingxelo zithi izolo (ngoLwesibini) abafundi abalikhulu elineshumi(110) bangeniswe kwisibhedlele iSS Gida kuQoboqobo emva kokukhala ngesisu kulandela ukusela isiselo (jusi) esenziwe ngamanzi asuka kumasipala wesithili iAmathole.
Utitshala wesi sikolo uthi la manzi afakwe kumatanki esi sikolo, ehostele nasesikolweni, kulandela ukushokoxeka kwamanzi okusela nokupheka ematankini.
Umfundi oyintombazana oneshumi lesihlanu leminyaka, owenza uGrade 9, uthi uqalwe ngamahlaba esiswini emva koko wasiva simkreqa. 
“Emva koko ndiye ndahlanza ndabe ndihambisa. Ndikhwaze umetroni sabe sele sifunelwa uncedo,” utshilo lo mfundi.
Ngokwengxelo kaRay Tywakadi, uSekela Mlawuli kwiSebe lezeMfundo eMpuma Koloni, abafundi abangamashumi amathandathu anesine, kwabo balikhulu elineshumi, bakhawuleze bakhutshwa esibhedlele logama abanye besashiyeke ngaphakathi benyangwa.
Ubukhulu becala, ngokutsho kukaTywakadi, aba bafundi baphelelwe ngamanzi emzimbeni emva kokuhlanza nokuhambisa.
“Yiyo le nto sithi godukani nibuyele esikolweni ngoMvulo ukuze sivavanye la manzi kwanokutya ukuze sibone oyena nobangela wale ngxaki,” utshilo uTywakadi.
Amagosa esebe lezempilo abesesikolweni ngethuba I’solezwe lifika kwesi sikolo. 
Ambi kula magosa ebenyanga abafundi kumagumbi esikolo logama abanye bebezimase indibano yokugqala umkhombandlela kule ngxaki.
Amawele kaMamTshawe.
AMAWELE kaMamTshawe ayabuya kwakho kulo nyaka, ebuya necwecwe elitsha eliqulethe iingoma ezilishumi elinambini.
Eli cwecwe, elibizwa ‘Sagula’ liphume ngenyanga kaTshazimpuzi kulo nyaka.
Kweli cwecwe lesixhenxe leli qela leMaskandi, kukho iingoma eziquka uSagula, MaNgobese, Zakhala Kamnandi nezinye.
Amawele kaMamTshawe ngabafana ababini bakuCentane – uZama Ntenteni ozobiza uTornado kwakunye noMasibulele Gompo ozibiza uNongoma. 
UTornado noNongoma bazalwa ziintombi zikaMamTshawe, nto ebenza babe ngabazala. 
Bobabini bakhuliswe ngumakhulu wabo uMamTshawe.
“Ingoma ethi Sagula nesikwathiye ngayo eli cwecwe ibalisa ngengoma elubizo kuthi, siyayigulela, siyizalelwe kwaye isegazini kuthi,” kutsho uTornado encokolela I’solezwe.
Amawele kaMamTshawe aziwa ngeengoma ezifana noSongena Nawe, Matsanatsana, Mhla kuphel’ amandla, Imali yegazi nezinye.
UTornado uthi abantu bazozivela kule mbiza intsha bayiphekileyo.
“Silande kwezinye zeengoma zethu. 
Eli cwecwe liphethe iingoma ezohlukeneyo.
“Uyakufumana iingoma zesiGcaleka, ezesiMpondo, ezingolwimi lwesiZulu nomyalezo oya kulutsha,” utshilo.
UTornado, uthi ukuthanda kwabo iMaskandi kwabangelwa kukuthanda umculo woMfaz’ Omnyama nooPhuzikhemisi besebancinane.
Zifumanele eli cwecwe kwiivenkile ezithengisa umculo.
simphiwe.freddie@inl.co.za
Omva kokuba i-Ajax Cape Town ithotyiselwe kwinqanaba elingezantsi, abadlali bayo abaninzi bakhethe ukukhangela amadlelo aluhlaza kumaqela adlala kwi-Absa Premier Soccer League. 
Umdlali wasemva ebithembele ngaye, uMosa Lebusa, ubhengezwe njengomdlali weMamelodi Sundowns ngokusesikweni kule veki. 
Amaqela amakhulu afana neKaizer Chiefs ne-Orlando Pirates ebemfuna kakhulu lo mdlali – kodwa yiDowns ekwazileyo ukumfumana ekugqibeleni. 
Umqeqeshi obelibambela kwiChiefs, uPatrick Mabedi, uxelele iintatheli kwiveki edlulileyo ukuba ngokwenene iqela lakhe linomdla kuLebusa.
Umqeqeshi we-Ajax, uMuhsin Ertugral, uxelele i-Independent ukuba uLebusa uya kwiSundowns esele imamkele njengomdlali wayo. 
“ULebusa uyalishiya iqela lethu. 
Uya kwiSundowns emva kokwenza umsebenzi omhle kakhulu kuthi. 
Ndiqinisekile naphaya, uza kuqhuba kakuhle,” utshilo u-Ertugral.
ULebusa (25) kulindeleke ukuba akhuphisane noTebogo Langerman osetyenziswa kakhulu nguPitso Mosimane noLyle Lakay osuka kwiCape Town City. 
Nakubeni kuqinisekisiwe ukuhlala kukaMuhsin Ertugral kwiAjax kwisizini entsha ezakube idlala kuyo kwaNational First Division – kodwa uthe ukuba kukho into evelayo, akanokutsho ukuba akangeyithathi. 
“UMzantsi Afrika uyalidinga iqela elifana ne-Ajax ebholeni; ibe lilishwa into yeengxaki ezingasunjululwanga msinyane. 
Ikhona into engathi ingavela eTurkey naseSaudi Arabia. 
Ukuba kukho iqela elindifunayo, ndiza kuyiqwalasela lo nto ngelo xesha. Kodwa ke okwangoku, ingqondo yam isencedeni iAjax. 
Andikwazi ukuyishiya ikule meko. 
Sakha iqela labadlali abaphakathi kweminyaka elishumi elinethoba namashumi amabini,” utshilo uErtugral.
Kapa: Intlungu yokubulawa, kudlwengulwa kwanempatho-gadalala ngakumanina ibibhalwe ebusweni kuninzi lwabasetyhini abathathe inxaxheba kumngcelele ububanjwe kweli leKapa izolo. 
Le mingcelele, nebibanjwe kwiidolophu ezinkulu kweli loMzantsi Afrika ibikhalima impathombi nokubulawa kwabantu basetyhini kuquka nabantwana abaselula ngokweminyaka. 
Kweli leKapa lo mngcelele ubusingise kwiPalamente kazwelonke nalapho amakhulukhulu wamanina anikele ngoxwebhu lwezikhalazo.   
La ngamanina ancame ukwenza iingxaki zawo ngolu suku abhenela ezitalatweni ekhanda ngenqindi phantsi, ngelithi kwanele ngokubulawa kwamanina nentsana zabo.
Ezinye zezi khalazo zamanina kwezo zithiwe thaca, amanina athi awasayi kuyinyamezela impathogadalala ejoliswe kumanina yaye befuna ukuba urhulumente ukuba azame ukwehlisa ezi ziganeko ngakumanina, nalapho badize ukuba bafuna urhulumente azibophelele anike impendulo ngomhla wethoba kule iphezulu.
Lo mngcelele ubuvalele ngaphandle amadoda nanjengoko ubukhokelwa ngabasetyhini kuphela ubuhamba phantsi kwesihloko esithi  Total Shutdown.
“Awona maxhoba kudlwengulo nempathogadalala ngabantu abaphila nokukhubazeka kuba abanawo amandla okuzikhusela” utshilo uMary-Anne Jacobs nonguMququzeleli kulo mngcelele. 
Lo mngcelele ubanjwa ngale nyanga ibekelwe bucala ukuqaphela amalungelo wabantu basetyhini kweli loMzantsi Afrika. 
Kanjalo, lo mngcelele ngoweqela lamanina nabone ukuba zininzi iingxelo zokulahleka kwamanina besazi ngokucacileyo ukuba abasayi kuphinda bahambe ngeenyawo zombini nanjengoko baba ngamaxhoba okudlwengulwa ze babulawe ngokumanyukunyezi nanjengoko bambi kubo baye bantunyekwe ngomlilo. 
Ngethuba la manina ebambe umngcelele, akhankanye amagama amanina nathi abulawa kabuhlungu aquka uAviwe Jamjam, uKarabo Mokoena kwanamanye amaxhoba abulawa kabuhlungu.
Kusenjalo, amanina asaze ngobuso elizweni kumbutho weANC eKapa, nawo ebebambe umngcelele okumila kunje, nalapho ebevakalisa ukucinezelwa kwamanina ngobuhlanga, umgangatho wawo kwanobume besini. 
Lo mngcelele nawo ubusingise kwiPalamente kazwelonke, nalapho amanina akhalazela izinga eliphakamileyo lentswela-ngqesho kwabasetyhini.
“Umhla wokuqala kweyeThupha ubonakalisa inyanga ebekelwe amanina, sikuvile ukubulawa kwamanina oko khange kuhlale kakuhle kuthi,” utshilo uThandi Mahambehlala olilungu lePalamente kumbutho weANC. 
UMahambehlala uthi amanina aselula ngeminyaka kufuneka abumbane yaye kuqinisekiswe ukuba isitshulwa neengcambu impathombi ngakumakhosikazi nentsana zawo.
KUBHUBHE abantu abathathu bosapho olunye ngenxa yomlilo ngentseni yanamhlanje kwilali yaseZeleni eQonce. 
Ngokwengxelo ephuma kwisithethi samapolisa ephondweni uKapteni Siphokazi Mawisa, ithi kulo mlilo kubhubhe owasetyhini oneminyaka engamashumi amathandathu anesixhenxe ubudala (67), abazukulwana bexhoba ababini abangamantombazana, oneminyaka emithathu (3)  kwakunye noneminyaka emithandathu (6)  bezelwe. 
Lo mlilo awaziwa ukuba uqale njani.
UMawisa udiza ukuba akukho nyawo lwamfene lukrokrelwayo okwangoku. 
Uthi amapolisa asaqhubekeka nophando malunga nonobangela wokubhubha kolu sapho.  
Amapolisa alivulile ityala.
UMASIPALA waseNelson Mandela Bay ukwimeko embi yokushokoxelwa ngamanzi emva kokuba iSebe lezaManzi libhengeze ukuba lo masipala unamanzi ashiyeke kangangomlinganiselo we-18.5 yeepesenti.
Le ngxelo yeSebe lezaManzi iza kanye xa umasipala waseNelson Mandela Bay ebongoza uluntu ukuba lusebenzise ngononophelo amanzi, kungenjalo ayakuphela athi kroqo.
ISebe lezaManzi lithi unobangela wokushokoxeka kwamanzi eNelson Mandela Bay kungenxa yemvula yasebusika engakhange ine ngendlela eqhelekileyo. 
Isebe likwathe uMasipala iSarah Baartman, emelene neNelson Mandela Bay, naye ukwingxaki embi yokushokoxelwa ngamanzi.
ISarah Baartman yindawo apho kuqhutywa ushishino lezoLimo kwaye le mbalela iqhwalelisa olu hlobo loshishino, litshilo iSebe.
Isithethi sezaManzi uSputnik Ratau, ukhuthaza uluntu ukuba lusebenzise ngononophelo amanzi, watsho esithi ukuvuza nokumoshwa kwemibhobho yamanzi makubikwe kwinombolo engu 0800 200 200.
UMphathiswa wezeMfundo eMpuma Koloni uMandla Makupula umemelele inzolo emva kokutshiswa kwesikolo iChief Henry Boklein Senior Secondary ngokuhlwa kwangoLwesithathu.
Onke amaxwebhu eNqununu yesi sikolo, kuquka nakaSekela Nqununu atshe aluthuthu kulo mlilo. 
Kwankqu neofisi yootitshala (staff room) ayikhange isinde kulo mlilo.
UMakupula, othi bakholelwa ukuba yinto yangabom le, uthi bathembele kumapolisa kuphando ngoyena nobangela walo mlilo.
“Silisebe, sixakekile siqinesikisa ukuba ukufunda nokufundisa akuphazamiseki ngenxa yesi sehlo. 
Ndimemelela inzolo ukuze sinike ithuba amapolisa ukuba enze umsebenzi wawo,” utshilo uMakupula.
Umqeqeshi weCape Town City, uBenni McCarthy, uthi akasakwazi ukulinda phambi kokuqala kwesizini entsha ngoba uziva ehlaziyekile. 
Umqeqeshi weCape Town City, uBenni McCarthy, uziva ekhulile njengomqeqeshi phambi kokuqala kwesizini entsha ngoMgqibelo xa iqela lakhe lizakube lidibana neSuperSport United. 
Indedeba yakwaMcCarthy inikwe ithuba lokuqeqesha okokuqala kwiPSL nguJohn Comitis kwisizini egqithileyo. 
Nakubeni iCity yabamba indawo yesithathu ekupheleni kwesizini yayo yokuqala – kodwa uBenni akaqhubanga kakubi naye kwisizini yakhe yokuqala ngoba iqela lakhe likwazile ukuzibekela indawo kwiTop 8 laphinda lajika kumdlalo wokugqibela kwiMNT 8.
UMcCarthy uya kwisizini entsha enamandla emva kokufunda izinto ezibalulekileyo ezibalulekileyo kwisini yakhe yokuqala. 
Lo mqeqeshi uthi abadlali bakhe bazimisele ngokuthe chatha kunelixa langaphambili. 
“Emva kwamalungiselelo wethu, ndingatsho ukuthi ndonwabile kakhulu kunakuqala. 
Ndinamava ngoku; andisenguye umqheliswa ngoku. Abadlali basebenza ngokuzimisela okuphindaphindeneyo kune sizini egqithileyo. 
Abadlali abatsha esibafumeneyo baliqinisile iqela kwaye sinabadlali abathathu kwindawo nganye ebaleni,” utshilo uMcCarthy ngethuba ethetha neentatheli eKapa.
Emva kokuyiphosa kancinci indebe kwisizini yePSL ka-2017/18, uMcCarthy ufuna iqela lakhe lidlalele ukuphumelela kuzo zonke iindebe ezikhoyo. 
“Asifuni ukuza enkundleni yokuziqeqesha singazimiselanga ukuphumelela. 
Sisebenza ngokuzimisela ngoba sifuna impumelelo. 
Sifuna ukuphumelela yonke imidlalo. 
Asizimiselanga ukukhetha imidlalo ethile ngoba asizelanga lo nto apha,” utshilo uMcCarthy.
ICape Town City neSuperSport United zidlala umdlalo wazo wokuqala we-Absa Premier Soccer League ngentsimbi yesithandathu ngorhatya eCape Town Stadium ngoMgqibelo. 
Emva kweziganeko eziliqela zokuphangwa kwamaziko empilo kwingingqi iArea East, ilungu lekomiti kasodolophu elinoxanduva lokuhambisa iinkonzo kula ngingqi uAnda Ntsodo, utyelele elinye lala maziko eKhayelitsha. 
UNtsodo uthi ufuna ukugxininisa ukuba iziganeko zokuphangwa kula maziko azamkelekanga kwaye azizokunyanyezelwa.
UNtsodo uthi “Ndimemelela kubahlali baseKhayelitsha bathathe uxanduva bakhusele la maziko kuba alungiselelwe bona. 
Iziganeko ezinje azinakuliwa ngamapolisa kuphela, kwaye akunakuvalwa amaziko ngenxa yezaphulimthetho”. 
Uthi iofisi yakhe iza kusebenzela ukuzilwa ezi ziganeko.
Ukanti iNtloko kwiCandelo lezeMpilo kwinqwanqwa lophuhliso lweKhayelitsha uNdibongo Mzanywa, uthi kufuneka kuqwalaselwe ngamandla umcimbi wamagosa ezokhuseleko asebenza kula maziko.  
Uthi mawongezwe amagosa ukuba kunyanzelekile.
KUSUKU lwesithathu iqalile iNyanga yamaNina, kufunyanwa imveku esandula kubelekwa ilahlwe kwikhonteyina yokulahla inkukuma kwingingqi yoogobityholo iVlei eSweethome ePhillipi. 
Abasebenzi beprojekthi yokucoca izitalato kula lokishi, bathi bebeqhuba umsebenzi wabo njengesiqhelo ngexa begagana nesi simanga.
UNoluvuyo Sidumo oneminyaka eyi34 ubalisa athi: “Ndithe xa ndisenza umsebenzi wam njengamihla yonke, ndiqokelela inkukuma engekho kwiiplastiki kuba siza kuyifaka ngaphakathi kwikhonteyina, ndibone olu sana lusenenkaba ejingayo lusongelwe ngeqhiya emnyama. 
Ndothukile kakhulu ukubona kwam, ndakhwaza omnye ugxa wam omdala kunam, bendiqale andaqiniseka ukuba ngumntwana kwade kwafika ugxa wam wandibonisa ukuba ngumntwana oyikwekwe.”
USandisiwe Gxulu ongumhlali kula lokishi uthi: “Ibuhlungu le nto kuba baninzi abantu abadinga abantwana, ebe nokumshiya esibhedlele xa engamfuni umntwana.  
Urhulumente wethu uzenzile zonke iindlela zokuba kungakhulelwa umntu ongafuniyo, kucwangciswa mahala, kwaye isisu sikhutshwa mahala, noko akusafanelanga ukuba kusenzeka izinto ezinje.”
USomlomo wamaPolisa ephondweni uKapteni FC Van Wyk, uthi amapolisa avule ityala kwaye kucelwa nabani onolwazi lomntu owenze esi siganeko atsalele amapolisa aseNyanga.               
